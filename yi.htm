<!DOCTYPE html><html><head><meta charset='utf-8'>
<meta name='viewport' content='width=device-width,initial-scale=1'>
<link rel='stylesheet' href='../kxzd/kxzd.css'>
<script defer src='../kxzd/kxzd.js'></script></head><body><xml><h1>易經;周易;易</h1>
　　　　　☰乾　☱兌　☲離　☳震　☴巽　☵坎　☶艮　☷坤
天　☰乾　䷀<a href="#1">乾</a>　䷪<a href="#43">夬</a>　䷍<a href="#14">大有</a>䷡<a href="#34">大壯</a>䷈<a href="#9">小畜</a>䷄<a href="#5">需</a>　䷙<a href="#26">大畜</a>䷊<a href="#11">泰</a>
澤　☱兌　䷉<a href="#10">履</a>　䷹<a href="#58">兌</a>　䷥<a href="#38">睽</a>　䷵<a href="#54">歸妹</a>䷼<a href="#61">中孚</a>䷻<a href="#60">節</a>　䷨<a href="#41">損</a>　䷒<a href="#19">臨</a>
火　☲離　䷌<a href="#13">同人</a>䷰<a href="#49">革</a>　䷝<a href="#30">離</a>　䷶<a href="#55">豐</a>　䷤<a href="#37">家人</a>䷾<a href="#63">既濟</a>䷕<a href="#22">賁</a>　䷣<a href="#36">明夷</a>
雷　☳震　䷘<a href="#25">无妄</a>䷐<a href="#17">隨</a>　䷔<a href="#21">噬嗑</a>䷲<a href="#51">震</a>　䷩<a href="#42">益</a>　䷂<a href="#3">屯</a>　䷚<a href="#27">頤</a>　䷗<a href="#24">復</a>
風　☴巽　䷫<a href="#44">姤</a>　䷛<a href="#28">大過</a>䷱<a href="#50">鼎</a>　䷟<a href="#32">恒</a>　䷸<a href="#57">巽</a>　䷯<a href="#48">井</a>　䷑<a href="#18">蠱</a>　䷭<a href="#46">升</a>
水　☵坎　䷅<a href="#6">訟</a>　䷮<a href="#47">困</a>　䷿<a href="#64">未濟</a>䷧<a href="#40">解</a>　䷺<a href="#59">渙</a>　䷜<a href="#29">坎</a>　䷃<a href="#4">蒙</a>　䷆<a href="#7">師</a>
山　☶艮　䷠<a href="#33">遯</a>　䷞<a href="#31">咸</a>　䷷<a href="#56">旅</a>　䷽<a href="#62">小過</a>䷴<a href="#53">漸</a>　䷦<a href="#39">蹇</a>　䷳<a href="#52">艮</a>　䷎<a href="#15">謙</a>
地　☷坤　䷋<a href="#12">否</a>　䷬<a href="#45">萃</a>　䷢<a href="#35">晉</a>　䷏<a href="#16">豫</a>　䷓<a href="#20">觀</a>　䷇<a href="#8">比</a>　䷖<a href="#23">剝</a>　䷁<a href="#2">坤</a>

<a href="#65">繫辭上</a> <a href="#66">下</a> <a href="#67">說卦</a> <a href="#68">序卦傳上篇</a> <a href="#69">下篇</a> <a href="#70">雜卦傳</a>
<a name="1"></a><h2>乾</h2>
<t>乾下乾上</t>
<t>《乾》：元，亨，利，貞。</t>
<t>初九：潛龍，勿用。</t>
<t>九二：見龍在田，利見大人。</t>
<t>九三：君子終日乾乾，夕惕若厲。無咎。</t>
<t>九四：或躍在淵，無咎。</t>
<t>九五：飛龍在天，利見大人。</t>
<t>上九：亢龍，有悔。</t>
<t>用九：見群龍無首，吉。</t>
<t>《彖》曰：大哉乾元，萬物資始，乃統天。雲行雨施，品物流形。大明終始，六位時成。時乘六龍以御天。乾道變化，各正性命。保合大和，乃利貞。:首出庶物，萬國威寧。</t>
<t>《象》曰：天行健，君子以自強不息。“潛龍勿用”，陽在下也。“見龍在田”，德施普也。“終日乾乾”，反復道也。“或躍在淵”，進無咎也。“飛龍在天”，大人造也。“亢龍有悔”，盈不可久也。“用九”，天德不可為首也。</t>
<t>《文言》曰：“元”者，善之長也；“亨”者，嘉之會也；“利”者，義之和也；“貞”者，事之幹也。君子體仁，足以長人；嘉會，足以合禮；利物，足以和義；貞固，足以幹事。君子行此四德者，故曰“乾：元、亨、利、貞。”</t>
<t>初九曰“潛龍勿用”，何謂也？子曰：“龍，德而隱者也。不易乎世，不成乎名，遯世無悶，不見是而無悶。樂則行之，憂則違之，確乎其不可拔，潛龍也。”</t>
<t>九二曰“見龍在田，利見大人”，何謂也？子曰：“龍德而正中者也。庸言之信，庸行之謹，閑邪存其誠，善世而不伐，德博而化。《易》曰：‘見龍在田，利見大人’，君德也。”</t>
<t>九三曰“君子終日乾乾，夕惕若，厲無咎”，何謂也？子曰：“君子進德修業。忠信所以進德也。修辭立其誠，所以居業也。知至至之，可與言幾也。知終終之，可與存義也。是故居上位而不驕，在下位而不憂，故乾乾因其時而惕，雖危無咎矣。”</t>
<t>九四曰“或躍在淵，無咎”，何謂也？子曰：“上下無常，非為邪也。進退無恆，非離群也。君子進德修業，欲及時也，故無咎。”</t>
<t>九五曰“飛龍在天，利見大人”，何謂也？子曰：“同聲相應，同氣相求。水流濕，火就燥，雲從龍，風從虎，聖人作而萬物睹。本乎天者親上，本乎地者親下，則各從其類也。”</t>
<t>上九曰“亢龍有悔”，何謂也？子曰：“貴而無位，高而無民，賢人在下位而無輔，是以動而有悔也。”</t>
<t>“潛龍勿用”，下也。“見龍在田”，時舍也。“終日乾乾”，行事也。“或躍在淵”，自試也。“飛龍在天”，上治也。“亢龍有悔”，窮之災也。乾元“用九”，天下治也。</t>
<t>“潛龍勿用”，陽氣潛藏。“見龍在田”，天下文明。“終日乾乾”，與時偕行。“或躍在淵”，乾道乃革。“飛龍在天”，乃位乎天德。“亢龍有悔”，與時偕極。乾元“用九”，乃是天則。</t>
<t>《乾》“元”者，始而亨者也。“利貞”者，性情也。乾始能以美利利天下，不言所利，大矣哉！大哉乾乎！剛健中正，純粹精也。六爻發揮，旁通情也。“時乘六龍”，以“御天”也。“雲行雨施”，天下平也。君子以成德為行，日可見之行也。“潛”之為言也，隱而未見，行而未成，是以君子“弗用”也。</t>
<t>君子學以聚之，問以辯之，寬以居之，仁以行之。《易》曰：見龍在田，利見大人”，君德也。</t>
<t>九三重剛而不中，上不在天，下不在田，故乾乾因其時而惕，雖危無咎矣。</t>
<t>九四重剛而不中，上不在天，下不在田，中不在人，故“或”之。“或”之者，疑之也，故“無咎”。</t>
<t>夫“大人”者，與天地合其德，與日月合其明，與四時合其序，與鬼神合其吉凶，先天而天弗違，後天而奉天時。天且弗違，而況於人乎？況於鬼神乎？“亢”之為言也，知進而不知退，知存而不知亡，知得而不知喪。其唯聖人乎！知進退存亡而不失其正者，其唯聖人乎！</t>
<a name="2"></a><h2>坤</h2>
<t>坤下坤上</t>
<t>《坤》：元亨。利牝馬之貞。君子有攸往，先迷，後得主，利。西南得朋，東北喪朋。安貞吉。</t>
<t>《彖》曰：至哉坤元，萬物資生，乃順承天。坤厚載物，德合無疆。含弘光大，品物咸亨。牝馬地類，行地無疆，柔順利貞。君子。君子攸行，先迷失道，後順得常。西南得朋，乃與類行。東北喪朋，乃終有慶。安貞之吉，應地無疆。</t>
<t>《象》曰：地勢坤。君子以厚德載物。</t>
<t>初六：履霜，堅冰至。</t>
<t>《象》曰：“履霜堅冰”，陰始凝也，馴致其道，至堅冰也。</t>
<t>六二，直、方、大，不習，無不利。</t>
<t>《象》曰：六二之動，直以方也。“不習無不利”，地道光也。</t>
<t>六三，含章，可貞，或從王事，無成有終。</t>
<t>《象》曰“含章可貞”，以時發也。“或從王事”，知光大也。</t>
<t>六四，括囊，無咎無譽。</t>
<t>《象》曰：“括囊無咎”，慎不害也。</t>
<t>六五，黃裳，元吉。</t>
<t>《象》曰：“黃裳元吉”，文在中也。</t>
<t>上六，龍戰于野，其血玄黃。</t>
<t>《象》曰：“龍戰于野”，共道窮也。</t>
<t>用六，利永貞。</t>
<t>《象》曰：用六“永貞”，以大終也。</t>
<t>《文言》曰：坤至柔而動也剛，至靜而德方，後得主而有常，含萬物而化光。坤道其順乎，承天而時行。積善之家必有餘慶，積不善之家必有餘殃。臣弒其君，子弒其父，非一朝一夕之故，其所由來者漸矣，由辯之不早辯也。《易》曰：“履霜，堅冰至”，蓋言順也。</t>
<t>“直”其正也，“方”其義也。君子敬以直內，義以方外，敬義立而德不孤。“直、方、大，不習無不利”，則不疑其所行也。</t>
<t>陰雖有美，“含”之以從王事，弗敢成也。地道也，妻道也，臣道也，地道無成而代有終也。</t>
<t>天地變化，草木蕃。天地閉，賢人隱。《易》曰：“括囊，無咎無譽”，蓋言謹也。</t>
<t>君子黃中通理，正位居體，美在其中而暢於四支，發於事業，美之至也。</t>
<t>陰疑於陽必戰，為其嫌於無陽也，故稱“龍”焉。猶未離其類也，故稱“血”焉。夫玄黃者，天地之雜也，天玄而地黃。</t>
<a name="3"></a><h2>屯</h2>
<t>震下坎上</t>
<t>《屯》：元亨，利貞。勿用有攸往。利建侯。</t>
<t>《彖》曰：屯，剛柔始交而難生。動乎險中，大亨貞。雷雨之動滿盈，天造草昧。宜尋建侯而不寧。</t>
<t>《象》曰：雲雷，屯。君子以經綸。</t>
<t>初九，磐桓，利居貞。利建侯。</t>
<t>《象》曰：雖磐桓，志行正也。以貴下賤，大得民也。</t>
<t>六二，屯如邅如，乘馬班如。匪寇，婚媾。女子貞不字，十年乃字。</t>
<t>《象》曰：六二之難，乘剛也。十年乃字，反常也。</t>
<t>六三，即鹿無虞，惟入于林中，君子幾不如舍，往吝。</t>
<t>《象》曰：“即鹿無虞”，以從禽也。君子舍之，往吝窮也。</t>
<t>六四，乘馬班如，求婚媾。往吉，無不利。</t>
<t>《象》曰：求而往，明也。</t>
<t>九五，屯其膏，小，貞吉；大，貞凶。</t>
<t>《象》曰：“屯其膏”，施未光也。</t>
<t>上六，乘馬班如，泣血漣如。古</t>
<t>《象》曰：“泣血漣如”，何可長也。</t>
<a name="4"></a><h2>蒙</h2>
<t>坎下艮上</t>
<t>《蒙》：亨。匪我求童蒙，童蒙求我。初筮告，再三瀆，瀆則不告。利貞。</t>
<t>《彖》曰：蒙，山下有險，險而止，蒙。“蒙亨”，以亨行，時中也。“匪我求童蒙，童蒙求我”。志應也。“初筮告”，以剛中也。“再三瀆，瀆則不告”，瀆蒙也。蒙以養正，聖功也。</t>
<t>《象》曰：山下出泉，蒙。君子以果行育德。</t>
<t>初六，發蒙，利用刑人，用說桎梏，以往吝。</t>
<t>《象》曰：“利用刑人”，以正法也。</t>
<t>九二，包蒙，吉。納婦，吉。子克家。</t>
<t>《象》曰：“子克家”，剛柔節也。</t>
<t>六三，勿用取女，見金夫，不有躬。無攸利。</t>
<t>《象》曰：“勿用取女”，行不順也。</t>
<t>六四，困蒙，吝。</t>
<t>《象》曰：“困蒙之吝”，獨遠實也。</t>
<t>六五，童蒙，吉。</t>
<t>《象》曰：“童蒙”之“吉”，順以巽也。</t>
<t>上九，擊蒙，不利為寇，利禦寇。</t>
<t>《象》曰：“利”用“禦寇”，上下順也。</t>
<a name="5"></a><h2>需</h2>
<t>乾下坎上</t>
<t>《需》：有孚，光亨。貞吉，利涉大川。</t>
<t>《彖》曰：“需”，須也。險在前也，剛健而不陷，其義不困窮矣。“需，有孚，光亨，貞吉”，位乎天位，以正中也。“利涉大川”，往有功也。</t>
<t>《象》曰：雲上於天，需。君子以飲食宴樂。</t>
<t>初九，需于郊，利用恆，無咎。</t>
<t>《象》曰：“需于郊”，不犯難行也。“利用恆無咎”，未失常也。</t>
<t>九二，需于沙，小有言，終吉。</t>
<t>《象》曰：“需于沙”，衍在中也。雖小有言，以終吉也。</t>
<t>九三，需于泥，致寇至。</t>
<t>《象》曰：“需于泥”，災在外也。自我致寇，敬慎不敗也。</t>
<t>六四，需于血，出自穴。</t>
<t>《象》曰：“需于血，”順以聽也。</t>
<t>九五，需于酒食，貞吉。</t>
<t>《象》曰：“酒食貞吉”，以中正也。</t>
<t>上六，入于穴，有不速之客三人來，敬之終吉。</t>
<t>《象》曰：“不速之客來，敬之終吉”，雖不當位，未大失也。</t>
<a name="6"></a><h2>訟</h2>
<t>坎下乾上</t>
<t>《訟》：有孚窒惕，中吉，終凶。利見大人。不利涉大川。</t>
<t>《彖》曰：訟，上剛下險，險而健，訟。“訟有孚窒惕，中吉”，剛來而得中也。“終凶”，訟不可成也。“利見大人”，尚中正也。“不利涉大川”，入于淵也。</t>
<t>《象》曰：天與水違行，訟。君子以作事謀始。</t>
<t>初六，不永所事，小有言，終吉。</t>
<t>《象》曰：“不永所事”，訟不可長也。雖“小有言”，其辯明也。</t>
<t>九二，不克訟，歸而逋。其邑人三百戶，無眚。</t>
<t>《象》曰：“不克訟”，歸逋竄也。自下訟上，患至掇也。</t>
<t>六三，食舊德，貞厲，終吉。或從王事，無成。</t>
<t>《象》曰：食舊德，從上吉也。</t>
<t>九四，不克訟，復既命渝。安貞吉。</t>
<t>《象》曰：復即命渝，安貞不失也。</t>
<t>九五：訟，元吉。</t>
<t>《象》曰：“訟，元吉”以中正也。</t>
<t>上九：或錫之鞶帶，終朝三褫之。</t>
<t>《象》曰：以訟受服，亦不足敬也。</t>
<a name="7"></a><h2>師</h2>
<t>坎下坤上</t>
<t>《師》：貞丈人吉，無咎。</t>
<t>《彖》曰：師，眾也。貞，正也。能以眾正，可以王矣。剛中而應，行險而順，以此毒天下，而民從之，吉又何咎矣。</t>
<t>《象》曰：地中有水，師。君子以容民畜眾。</t>
<t>初六，師出以律，否臧凶。</t>
<t>《象》曰：“師出以律，”失律凶也。</t>
<t>九二，在師中吉，無咎，王三錫命。</t>
<t>《象》曰：“在師中吉”，承天寵也。“王三錫命”，懷萬邦也。</t>
<t>六三，師或輿尸，凶。</t>
<t>《象》曰：“師或輿尸”，大無功也。</t>
<t>六四，師左次，無咎。</t>
<t>《象》曰：“左次無咎”，未失常也。</t>
<t>六五，田有禽。利執言，無咎。長子帥師，弟子輿尸，貞凶。</t>
<t>《象》曰：“長子帥師”，以中行也。“弟子輿尸”，使不當也。</t>
<t>上六，大君有命，開國承家，小人勿用。</t>
<t>《象》曰：“大君有命”，以正功也。“小人勿用”，必亂邦也。</t>
<a name="8"></a><h2>比</h2>
<t>坤下坎上</t>
<t>《比》：吉。原筮，元，永貞，無咎。不寧方來，後夫凶。</t>
<t>《彖》曰：比，吉也；比，輔也，下順從也。“原筮，元永貞，無咎”，以剛中也。“不寧方來”，上下應也。“後夫凶”，其道窮也。</t>
<t>《象》曰：地上有水，比。先王以建萬國，親諸侯。</t>
<t>初六，有孚比之，無咎。有孚盈缶，終來有它，吉。</t>
<t>《象》曰：比之初六，有它吉也。</t>
<t>六二，比之自內，貞吉。</t>
<t>《象》曰：“比之自內”，不自失也。</t>
<t>六三，比之匪人。</t>
<t>《象》曰：比之匪人”，不亦傷乎？</t>
<t>六四，外比之，貞吉。</t>
<t>《象》曰：外比於賢，以從上也。</t>
<t>九五，顯比，王用三驅，失前禽，邑人不誡，吉。</t>
<t>《象》曰：“顯比”之吉，位正中也。舍逆取順，失前禽也。邑人不誡，上使中也。</t>
<t>上六，比之無首，凶。</t>
<t>《象》曰：“比之無首”，無所終也。</t>
<a name="9"></a><h2>小畜</h2>
<t>乾下巽上</t>
<t>《小畜》：亨。密雲不雨。自我西郊。</t>
<t>《彖》曰：“小畜”，柔得位而上下應之，曰小畜。健而巽，剛中而志行，乃亨。“密雲不雨”，尚往也。“自我西郊”，施未行也。</t>
<t>《象》曰：風行天上，“小畜”。君子以懿文德。</t>
<t>初九，“復自道，何其咎？吉。</t>
<t>《象》曰：“復自道”，其義“吉”也。</t>
<t>九二，牽復，吉。</t>
<t>《象》曰：牽復在中，亦不自失也。</t>
<t>九三，輿說輻。夫妻反目。</t>
<t>《象》曰：“夫妻反目”，不能正室也。</t>
<t>六四，有孚，血去，惕出無咎。</t>
<t>《象》曰：“有孚惕出”，上合志也。</t>
<t>九五，有孚攣如，富以其鄰。</t>
<t>《象》曰：“有孚攣如”，不獨富也。</t>
<t>上九，既雨既處，尚德載。婦貞厲。月幾望，君子征凶。</t>
<t>《象》曰：“既雨既處”，德積載也。“君子征凶”，有所疑也。</t>
<a name="10"></a><h2>履</h2>
<t>兌下乾上</t>
<t>《履》：履虎尾，不咥人。亨。</t>
<t>《彖》曰：“履”，柔履剛也。說而應乎乾，是以“履虎尾，不咥人”。亨，剛中正，履帝位而不疚，光明也。</t>
<t>《象》曰：上天下澤，“履”。君子以辨上下，定民志。</t>
<t>初九，素履往，無咎。</t>
<t>《象》曰：“素履之往”，獨行願也。</t>
<t>九二，履道坦坦，幽人貞吉。</t>
<t>《象》曰：“幽人貞吉”，中不自亂也。</t>
<t>六三，眇能視，跛能履，履虎尾，咥人，凶。武人為于大君。</t>
<t>《象》曰：“眇能視”，不足以有明也。“跛能履”，不足以與行也。“咥人之凶”，位不當也。“武人為于大君”，志剛也。</t>
<t>九四，履虎尾，愬愬，終吉。</t>
<t>《象》曰：“愬愬終吉”。志行也。</t>
<t>九五，夬履，貞厲。</t>
<t>《象》曰：“夬履貞厲”，位正當也。</t>
<t>上九，視履考祥，其旋元吉。</t>
<t>《象》曰：元吉在上，大有慶也。</t>
<a name="11"></a><h2>泰</h2>
<t>乾下坤上</t>
<t>《泰》：小往大來，吉，亨。</t>
<t>《彖》曰：“泰，小往大來。吉，亨。”則是天地交而萬物通也，上下交而其志同也。內陽而外陰，內健而外順，內君子而外小人，君子道長，小人道消也。</t>
<t>《象》曰：天地交，泰。后以財成天地之道，輔相天地之宜，以左右民。</t>
<t>初九，拔茅茹以其彙。征吉。</t>
<t>《象》曰：“拔茅征吉”，志在外也。</t>
<t>九二，包荒，用馮河，不遐遺。朋亡，得尚于中行。</t>
<t>《象》曰：“包荒，得尚于中行”，以光大也。</t>
<t>九三，無平不陂，無往不復。艱貞無咎。勿恤其孚，于食有福。</t>
<t>《象》曰：“無往不復”，天地際也。</t>
<t>六四，翩翩，不富以其鄰，不戒以孚。</t>
<t>《象》曰：“翩翩，不富”，皆失實也。“不戒以孚”，中心願也。</t>
<t>六五，帝乙歸妹，以祉元吉。</t>
<t>《象》曰：“以祉元吉”，中以行願也。</t>
<t>上六，城復于隍，勿用師，自邑告命。貞吝。</t>
<t>《象》曰：“城復于隍”，其命亂也。</t>
<a name="12"></a><h2>否</h2>
<t>坤下乾上</t>
<t>《否》：否之匪人，不利君子貞，大往小來。</t>
<t>《彖》曰：“否之匪人，不利君子貞，大往小來。”則是天地不交而萬物不通也，上下不交而天下無邦也；內陰而外陽，內柔而外剛，內小人而外君子，小人道長，君子道消也。</t>
<t>《象》曰：天地不交，“否”。君子以儉德辟難，不可榮以祿。</t>
<t>初六，拔茅茹以其彙。貞吉，亨。</t>
<t>《象》曰：“拔茅貞吉”，志在君也。</t>
<t>六二，包承，小人吉，大人否。亨。</t>
<t>《象》曰：“大人否亨”，不亂群也。</t>
<t>六三，包羞。</t>
<t>《象》曰：“包羞”，位不當也。</t>
<t>九四，有命，無咎，疇離祉。</t>
<t>《象》曰：“有命無咎”，志行也。</t>
<t>九五，休否，大人吉。其亡其亡，繫于苞桑。</t>
<t>《象》曰：大人之吉，位正當也。</t>
<t>上九，傾否，先否後喜。</t>
<t>《象》曰：否終則傾，何可長也。</t>
<a name="13"></a><h2>同人</h2>
<t>離下乾上</t>
<t>《同人》：同人于野，亨。利涉大川。利君子貞。</t>
<t>《彖》曰：“同人”，柔得位得中，而應乎乾，曰同人。同人曰：“同人于野，亨。利涉大川”，乾行也。文明以健，中正而應，君子正也。唯君子為能通天下之志。</t>
<t>《象》曰：天與火，同人。君子以類族辨物。</t>
<t>初九，同人于門，無咎。</t>
<t>《象》曰：“出門同人”，又誰咎也。</t>
<t>六二，同人于宗，吝。</t>
<t>《象》曰：“同人于宗”，吝道也。</t>
<t>九三，伏戎于莽，升其高陵，三歲不興。</t>
<t>《象》曰：“伏戎于莽”，敵剛也。“三歲不興”，安行也。</t>
<t>九四，乘其墉，弗克攻，吉。</t>
<t>《象》曰：“乘其墉”，義弗克也。其“吉”，則困而反則也。</t>
<t>九五，同人先號咷而後笑，大師克，相遇。</t>
<t>《象》曰：同人之先，以中直也。大師相遇，言相克也。</t>
<t>上九，同人于郊，無悔。</t>
<t>《象》曰：“同人于郊”，志未得也。</t>
<a name="14"></a><h2>大有</h2>
<t>乾下離上</t>
<t>《大有》：元亨。</t>
<t>《彖》曰：“大有”，柔得尊位大中，而上下應之，曰“大有”。其德剛健而文明，應乎天而時行，是以元亨。</t>
<t>《象》曰：火在天上，“大有”。君子以遏惡揚善，順天休命。</t>
<t>初九，無交害匪咎。艱則無咎。</t>
<t>《象》曰：大有初九，無交害也。</t>
<t>九二，大車以載，有攸往，無咎。</t>
<t>《象》曰：“大車以載”，積中不敗也。</t>
<t>九三，公用亨于天子，小人弗克。</t>
<t>《象》曰：公用亨于天子，小人害也。</t>
<t>九四，匪其彭，無咎。</t>
<t>《象》曰：“匪其彭，無咎。”明辨晰也。</t>
<t>六五，厥孚交如威如，吉。</t>
<t>《象》曰：“厥孚交如”，信以發志也。“威如之吉”，易而無備也。</t>
<t>上九，自天祐之，吉，無不利。</t>
<t>《象》曰：大有上吉，自天祐也。</t>
<a name="15"></a><h2>謙</h2>
<t>艮下坤上</t>
<t>《謙》：亨。君子有終。</t>
<t>《彖》曰：謙，亨。天道下濟而光明，地道卑而上行。天道虧盈而益謙，地道變盈而流謙，鬼神害盈而福謙，人道惡盈而好謙。謙，尊而光，卑而不可逾，君子之終也。</t>
<t>《象》曰：地中有山，謙。君子以裒多益寡，稱物平施。</t>
<t>初六，謙謙君子，用涉大川，吉。</t>
<t>《象》曰：“謙謙君子”，卑以自牧也。</t>
<t>六二，鳴謙，貞吉。</t>
<t>《象》曰：“鳴謙貞吉”，中心得也。</t>
<t>九三，勞謙君子，有終，吉。</t>
<t>《象》曰：“勞謙君子”，萬民服也。</t>
<t>六四，無不利，捴謙。</t>
<t>《象》曰：“無不利，捴謙”，不違則也。</t>
<t>六五，不富以其鄰，利用侵伐，無不利。</t>
<t>《象》曰：“利用侵伐”，征不服也。</t>
<t>上六，鳴謙，利用行師征邑國。</t>
<t>《象》曰：“鳴謙”，志未得也。“可用行師”，征邑國也。</t>
<a name="16"></a><h2>豫</h2>
<t>坤下震上</t>
<t>《豫》：利建侯行師。</t>
<t>《彖》曰：豫，剛應而志行，順以動，豫。豫順以動，故天地如之，而況建侯行師乎？天地以順動，故日月不過，而四時不忒。聖人以順動，則刑罰清而民服，豫之時義大矣哉！</t>
<t>《象》曰：雷出地奮，豫。先王以作樂崇德，殷薦之上帝，以配祖考。</t>
<t>初六，鳴豫，凶。</t>
<t>《象》曰：“初六鳴豫”，志窮凶也。</t>
<t>六二，介于石，不終日，貞吉。</t>
<t>《象》曰：“不終日貞吉”，以中正也。</t>
<t>六三，盱豫，悔，遲有悔。</t>
<t>《象》曰：“盱豫有悔”，位不當也。</t>
<t>九四，由豫，大有得，勿疑。朋盍簪。</t>
<t>《象》曰：“由豫大有得”，志大行也。</t>
<t>六五，貞疾，恆不死。</t>
<t>《象》曰：“六五貞疾”，乘剛也。“恆不死”，中未亡也。</t>
<t>上六，冥豫，成有渝。無咎。</t>
<t>《象》曰：“冥豫”在上，何可長也？</t>
<a name="17"></a><h2>隨</h2>
<t>震下兌上</t>
<t>《隨》：元亨，利貞，無咎。</t>
<t>《彖》曰：隨，剛來而下柔，動而說，隨。大亨貞無咎，而天下隨時，隨時之義大矣哉！</t>
<t>《象》曰：澤中有雷，隨。君子以嚮晦入宴息。</t>
<t>初九，官有渝，貞吉，出門交有功。</t>
<t>《象》曰：“官有渝”，從正吉也。“出門交有功”，不失也。</t>
<t>六二，係小子，失丈夫。</t>
<t>《象》曰：“係小子”，弗兼與也。</t>
<t>六三，係丈夫，失小子，隨有求，得。利居貞。</t>
<t>《象》曰：“係丈夫”，志舍下也。</t>
<t>九四，隨有獲，貞凶。有孚在道，以明，何咎？</t>
<t>《象》曰：“隨有獲”，其義凶也。“有孚在道”，明功也。</t>
<t>九五，孚于嘉，吉。</t>
<t>《象》曰：“孚于嘉吉”，位正中也。</t>
<t>上六，拘係之，乃從維之，王用亨于西山。</t>
<t>《象》曰：“拘係之”，上窮也。</t>
<a name="18"></a><h2>蠱</h2>
<t>巽下艮上</t>
<t>《蠱》：元亨。利涉大川，先甲三日，後甲三日。</t>
<t>《彖》曰：蠱，剛上而柔下，巽而止，蠱。蠱，元亨而天下治也。“利涉大川”，往有事也。“先甲三日，後甲三日”，終則有始，天行也。</t>
<t>《象》曰：山下有風，蠱。君子以振民育德。</t>
<t>初六，幹父之蠱，有子，考無咎。厲，終吉。</t>
<t>《象》曰：“幹父之蠱”，意承考也。</t>
<t>九二，幹母之蠱，不可貞。</t>
<t>《象》曰：“幹母之蠱”，得中道也。</t>
<t>九三，幹父之蠱，小有悔，無大咎。</t>
<t>《象》曰：“幹父之蠱”，終無咎也。</t>
<t>六四，裕父之蠱，往見吝。</t>
<t>《象》曰：“裕父之蠱”，往未得也。</t>
<t>六五，幹父之蠱，用譽。</t>
<t>《象》曰：“幹父用譽”，承以德也。</t>
<t>上九，不事王侯，高尚其事。</t>
<t>《象》曰：“不事王侯”，志可則也。</t>
<a name="19"></a><h2>臨</h2>
<t>兌下坤上</t>
<t>《臨》：元亨，利貞。至于八月有凶。</t>
<t>《彖》曰：臨，剛浸而長，說而順，剛中而應。大亨以正，天之道也。“至于八月有凶”，消不久也。</t>
<t>《象》曰：澤上有地，臨。君子以教思無窮，容保民無疆。</t>
<t>初九，咸臨，貞吉。</t>
<t>《象》曰：“咸臨貞吉”，志行正也。</t>
<t>九二，咸臨，吉，無不利。</t>
<t>《象》曰：“咸臨吉無不利”，未順命也。</t>
<t>六三，甘臨，無攸利；既憂之，無咎。</t>
<t>《象》曰：“甘臨”，位不當也。“既憂之”。咎不長也。</t>
<t>六四，至臨，無咎。</t>
<t>《象》曰：“至臨無咎”，位當也。</t>
<t>六五，知臨，大君之宜，吉。</t>
<t>《象》曰：“大君之宜”，行中之謂也。</t>
<t>上六，敦臨，吉，無咎。</t>
<t>《象》曰：“敦臨之吉”，志在內也。</t>
<a name="20"></a><h2>觀</h2>
<t>坤下巽上</t>
<t>《觀》：盥而不薦。有孚顒若。</t>
<t>《彖》曰：大觀在上，順而巽，中正以觀天下，觀。“盥而不薦，有孚顒若”，下觀而化也。觀天之神道，而四時不忒，聖人以神道設教，而天下服矣。</t>
<t>《象》曰：風行地上，觀。先王以省方觀民設教。</t>
<t>初六，童觀，小人無咎，君子吝。</t>
<t>《象》曰：“初六童觀”，“小人”道也。</t>
<t>六二，窺觀，利女貞。</t>
<t>《象》曰：“窺觀女貞”，亦可醜也。</t>
<t>六三，觀我生，進退。</t>
<t>《象》曰：“觀我生進退”，未失道也。</t>
<t>六四，觀國之光，利用賓于王。</t>
<t>《象》曰：“觀國之光”，尚賓也。</t>
<t>九五，觀我生，君子無咎。</t>
<t>《象》曰：“觀我生”，觀民也。</t>
<t>上九，觀其生，君子無咎。</t>
<t>《象》曰：“觀其生”，志未平也。</t>
<a name="21"></a><h2>噬嗑</h2>
<t>震下離上</t>
<t>《噬嗑》：亨。利用獄。</t>
<t>《彖》曰：頤中有物曰噬嗑。噬嗑而亨，剛柔分，動而明，雷電合而章。柔得中而上行，雖不當位，利用獄也。</t>
<t>《象》曰：雷電，噬嗑。先王以明罰敕法。</t>
<t>初九，屨校滅趾，無咎。</t>
<t>《象》曰：“屨校滅趾”，不行也。</t>
<t>六二，噬膚滅鼻，無咎。</t>
<t>《象》曰：“噬膚滅鼻”，乘剛也。</t>
<t>六三，噬腊肉遇毒，小吝，無咎。</t>
<t>《象》曰：“遇毒”，位不當也。</t>
<t>九四，“噬乾胏，得金矢。利艱貞，吉。</t>
<t>《象》曰：“利艱貞吉”，未光也。</t>
<t>六五，噬乾肉，得黃金。貞厲，無咎。</t>
<t>《象》曰：“貞厲無咎”，得當也。</t>
<t>上九，何校滅耳，凶。</t>
<t>《象》曰：“何校滅耳”，聰不明也。</t>
<a name="22"></a><h2>賁</h2>
<t>離下艮上</t>
<t>《賁》：亨。小利有攸往。</t>
<t>《彖》曰：賁亨，柔來而文剛，故亨。分，剛上而文柔，故小利有攸往。剛柔交錯，天文也。文明以止，人文也。觀乎天文，以察時變；觀乎人文，以化成天下。</t>
<t>《象》曰：山下有火，賁。君子以明庶政，無敢折獄。</t>
<t>初九，賁其趾，舍車而徒。</t>
<t>《象》曰：“舍車而徒”，義弗乘也。</t>
<t>六二，賁其須。</t>
<t>《象》曰：“賁其須”，與上興也。</t>
<t>九三，賁如，濡如，永貞吉。</t>
<t>《象》曰：“永貞之吉”，終莫之陵也。</t>
<t>六四，賁如皤如，白馬翰如。匪寇，婚媾。</t>
<t>《象》曰：六四，當位疑也。“匪寇婚媾”，終無尤也。</t>
<t>六五，賁于丘園，束帛戔戔，吝，終吉。</t>
<t>《象》曰：“六五之吉”，有喜也。</t>
<t>上九，白賁，無咎。</t>
<t>《象》曰：“白賁無咎”，上得志也。</t>
<a name="23"></a><h2>剝</h2>
<t>坤下艮上</t>
<t>《剝》：不利有攸往。</t>
<t>《彖》曰：剝，剝也。柔變剛也。“不利有攸往”，小人長也。順而止之，觀象也。君子尚消息盈虛，天行也。</t>
<t>《象》曰：山附于地，剝。上以厚下安宅。</t>
<t>初六：剝床以足，蔑貞凶。</t>
<t>《象》曰：“剝床以足”，以滅下也。</t>
<t>六二：剝床以辨，蔑貞凶。</t>
<t>《象》曰：“剝床以辨”，未有與也。</t>
<t>六三：剝之，無咎。</t>
<t>《象》曰：“剝之無咎”，失上下也。</t>
<t>六四：剝床以膚，凶。</t>
<t>《象》曰：“剝床以膚”，切近災也。</t>
<t>六五：貫魚以宮人寵，無不利。</t>
<t>《象》曰：“以宮人寵”，終無尤也。</t>
<t>上九：碩果不食，君子得輿，小人剝廬。</t>
<t>《象》曰：“君子得輿”，民所載也。“小人剝廬”，終不可用也。</t>
<a name="24"></a><h2>復</h2>
<t>震下坤上</t>
<t>《復》：亨。出入無疾。朋來無咎。反復其道，七日來復，利有攸往。</t>
<t>《彖》曰：“復，亨”。剛反，動而以順行。是以“出入無疾，朋來無咎”。“反復其道，七日來復”，天行也。“利有攸往”，剛長也。復，其見天地之心乎。</t>
<t>《象》曰：雷在地中，復。先王以至日閉關，商旅不行，后不省方。</t>
<t>初九，不遠復，無祗悔，元吉。</t>
<t>《象》曰：“不遠之復”，以修身也。</t>
<t>六二，休復，吉。</t>
<t>《象》曰：“休復之吉”，以下仁也。</t>
<t>六三，頻復，厲，無咎。</t>
<t>《象》曰：“頻復之厲”，義無咎也。</t>
<t>六四，中行獨復。</t>
<t>《象》曰：“中行獨復”，以從道也。</t>
<t>六五，敦復，無悔。</t>
<t>《象》曰：“敦復無悔”，中以自考也。</t>
<t>上六，迷復，凶，有災眚。用行師，終有大敗，以其國君凶，至于十年不克征。</t>
<t>《象》曰：“迷復之凶”，反君道也。</t>
<a name="25"></a><h2>無妄</h2>
<t>震下乾上</t>
<t>《無妄》：元亨，利貞。其匪正有眚，不利有攸往。</t>
<t>《彖》曰：無妄，剛自外來而為主於內，動而健，剛中而應。大亨以正，天之命也。“其匪正有眚，不利有攸往”，無妄之往何之矣？天命不祐，行矣哉！</t>
<t>《象》曰：天下雷行，物與無妄。先王以茂對時育萬物。</t>
<t>初九，無妄往，吉。</t>
<t>《象》曰：“無妄之往”，得志也。</t>
<t>六二，不耕穫，不菑畬，則利用攸往。</t>
<t>《象》曰：“不耕穫”，未富也。</t>
<t>六三，無妄之災，或繫之牛，行人之得，邑人之災。</t>
<t>《象》曰：行人得牛，邑人災也。</t>
<t>九四，可貞。無咎。</t>
<t>《象》曰：“可貞無咎”，固有之也。</t>
<t>九五，無妄之疾，勿藥有喜。</t>
<t>《象》曰：“無妄之藥”，不可試也。</t>
<t>上九，無妄行，有眚，無攸利。</t>
<t>《象》曰：“無妄之行”，窮之災也。</t>
<a name="26"></a><h2>大畜</h2>
<t>乾下艮上</t>
<t>《大畜》：利貞。不家食吉。利涉大川。</t>
<t>《彖》曰：大畜，剛健篤實，輝光日新。其德剛上而尚賢，能止健，大正也。“不家食吉”，養賢也。“利涉大川”，應乎天也。</t>
<t>《象》曰：天在山中，大畜。君子以多識前賢往行，以畜其德。</t>
<t>初九，有厲，利已。</t>
<t>《象》曰：“有厲利已”，不犯災也。</t>
<t>九二，輿說輹。</t>
<t>《象》曰：“輿說輹”，中無尤也。</t>
<t>九三，良馬逐，利艱貞，曰閑輿衛，利有攸往。</t>
<t>《象》曰：“利有攸往”，上合志也。</t>
<t>六四，童牛之牿，元吉。</t>
<t>《象》曰：“六四元吉”，有喜也。</t>
<t>六五，豶豕之牙，吉。</t>
<t>《象》曰：“六五之吉”，有慶也。</t>
<t>上九，何天之衢，亨。</t>
<t>《象》曰：“何天之衢”，道大行也。</t>
<a name="27"></a><h2>頤</h2>
<t>震下艮上）</t>
<t>《頤》：貞吉。觀頤，自求口實。</t>
<t>《彖》曰：頤，貞吉，養正則吉也。觀頤，觀其所養也。自求口實，觀其自養也。天地養萬物，聖人養賢以及萬民，頤之時大矣哉！</t>
<t>《象》曰：山下有雷，頤。君子以慎言語，節飲食。</t>
<t>初九，舍爾靈龜，觀我朵頤，凶。</t>
<t>《象》曰：“觀我朵頤”，亦不足貴也。</t>
<t>六二，顛頤拂經于丘頤，征凶。</t>
<t>《象》曰：“六二征凶”，行失類也。</t>
<t>六三，拂頤，貞凶，十年勿用，無攸利。</t>
<t>《象》曰：“十年勿用”，道大悖也。</t>
<t>六四，顛頤，吉。虎視眈眈，其欲逐逐，無咎。</t>
<t>《象》曰：“顛頤之吉”，上施光也。</t>
<t>六五，拂經，居貞吉，不可涉大川。</t>
<t>《象》曰：“居貞之吉”，順以從上也。</t>
<t>上九，由頤，厲，吉。利涉大川。</t>
<t>《象》曰：“由頤厲吉”，大有慶也。</t>
<a name="28"></a><h2>大過</h2>
<t>巽下兌上</t>
<t>《大過》：棟撓，利有攸往，亨。</t>
<t>《彖》曰：“大過”，大者過也。“棟撓”，本末弱也。剛過而中，巽而說，行。利有攸往，乃亨。“大過”之時大矣哉！</t>
<t>《象》曰：澤滅木，大過。君子以獨立不懼，遯世無悶。</t>
<t>初六，藉用白茅，無咎。</t>
<t>《象》曰：“藉用白茅”，柔在下也。</t>
<t>九二，枯楊生稊，老夫得其女妻，無不利。</t>
<t>《象》曰：“老夫女妻，”，過以相與也。</t>
<t>九三，棟橈，凶。</t>
<t>《象》曰：“棟橈”之“凶”，不可以有輔也。</t>
<t>九四，棟隆，吉。有它，吝。</t>
<t>《象》曰：“棟隆之吉”，不橈乎下也。</t>
<t>九五，枯楊生華，老婦得其士夫，無咎無譽。</t>
<t>《象》曰：“枯楊生華”，何可久也。“無婦士夫”，亦可醜也。</t>
<t>上六，過涉滅頂，凶。無咎。</t>
<t>《象》曰：“過涉之凶”，不可咎也。</t>
<a name="29"></a><h2>坎</h2>
<t>坎下坎上</t>
<t>《習坎》：有孚維心，亨。行有尚。</t>
<t>《彖》曰：“習坎”，重險也。水流而不盈。行險而不失其信。維心亨，乃以剛中也。“行有尚”，往有功也。天險，不可升也。地險，山川丘陵也。王公設險以守其國。險之時用大矣哉！</t>
<t>《象》曰：水洊至，習坎。君子以常德行，習教事。</t>
<t>初六，習坎，入于坎，窞，凶。</t>
<t>《象》曰：“習坎入坎”，失道，凶也。</t>
<t>九二，坎有險，求小得。</t>
<t>《象》曰：“求小得”，未出中也。</t>
<t>六三，來之坎，坎險且枕，入于坎，窞，勿用。</t>
<t>《象》曰：“來之坎坎”，終無功也。</t>
<t>六四，樽酒簋貳用缶，納約自牖，終無咎。</t>
<t>《象》曰：“樽酒簋貳”，剛柔際也。</t>
<t>九五，坎不盈，祗既平，無咎。</t>
<t>《象》曰：“坎不盈”，中未大也。</t>
<t>上六，係用徽纆，窴于叢棘，三歲不得，凶。</t>
<t>《象》曰：上六失道，凶三歲也。</t>
<a name="30"></a><h2>離</h2>
<t>離下離上</t>
<t>《離》：利貞。亨。畜牝牛吉。</t>
<t>《彖》曰：離，麗也。日月麗乎天，百穀草木麗乎土。重明以麗乎正，乃化成天下。柔麗乎中正，故，是以“畜牝牛吉”也。</t>
<t>《象》曰：明兩作，離。大人以繼明照于四方。</t>
<t>初九，履錯然，敬之無咎。</t>
<t>《象》曰：“履錯之敬”，以辟咎也。</t>
<t>六二，黃離，元吉。</t>
<t>《象》曰：“黃離元吉”，得中道也。</t>
<t>九三，日昃之離，不鼓缶而歌，則大耋之嗟，凶。</t>
<t>《象》曰：“日昃之離”，何可久也？</t>
<t>九四，突如，其來如，焚如，死如，棄如。</t>
<t>《象》曰：“突如其來如”，無所容也。</t>
<t>六五，出涕沱若，戚嗟若，吉。</t>
<t>《象》曰：六五之吉，離王公也。</t>
<t>上九，王用出征，有嘉折首，獲匪其醜，無咎。</t>
<t>《象》曰：“王用出征”，以正邦也。</t>
<a name="31"></a><h2>咸</h2>
<t>艮下兌上</t>
<t>咸：亨。利貞。取女吉。</t>
<t>《彖》曰：咸，感也。柔上而剛下，二氣感應以相與。止而說，男下女，是以“亨利貞，取女吉”也。天地感而萬物化生，聖人感人心而天下和平。觀其所感，而天地萬物之情可見矣。</t>
<t>《象》曰：山上有澤，咸。君子以虛受人。</t>
<t>初六，咸其拇。</t>
<t>《象》曰“咸其拇”，志在外也。</t>
<t>六二，咸其腓，凶。居吉。</t>
<t>《象》曰雖“凶居吉”，順不害也。</t>
<t>九三，咸其股，執其隨，往吝。</t>
<t>《象》曰：“咸其股”，亦不處也。志在隨人，所執下也。</t>
<t>九四，貞吉。悔亡。憧憧往來，朋從爾思。</t>
<t>《象》曰：“貞吉悔亡”，未感害也。“憧憧往來”，未光大也。</t>
<t>九五，咸其脢，無悔。</t>
<t>《象》曰：“咸其脢”，志末也。</t>
<t>上六，咸其輔頰舌。</t>
<t>《象》曰：“咸其輔頰舌”，滕口說也。</t>
<a name="32"></a><h2>恆</h2>
<t>巽下震上</t>
<t>恆：亨。無咎。利貞。利有攸往。</t>
<t>《彖》曰：恆，久也。剛上而柔下。雷風相與，巽而動，剛柔皆應，恆。“恆亨無咎利貞”，久於其道也。天地之道恆久而不已也。“利有攸往”，終則有始也。日月得天而能久照，四時變化而能久成。聖人久於其道而天下化成。觀其所恆，而天地萬物之情可見矣。</t>
<t>《象》曰：雷風，恆。君子以立不易方。</t>
<t>初六，浚恆，貞凶，無攸利。</t>
<t>《《象》曰：“浚恆”之“凶”，始求深也。</t>
<t>九二，悔亡。</t>
<t>《象》曰：九二“悔亡”，能久中也。</t>
<t>九三，不恆其德，或承之羞，貞吝。</t>
<t>《象》曰：“不恆其德”，無所容也。</t>
<t>九四，田無禽。</t>
<t>《象》曰：久非其位，安得禽也。</t>
<t>六五，恆其德，貞，婦人吉，夫子凶。</t>
<t>《象》曰：婦人貞吉，從一而終也。夫子制義，從婦凶也。</t>
<t>上六，振恆，凶。</t>
<t>《象》曰：振恆在上，大無功也。</t>
<a name="33"></a><h2>遯</h2>
<t>艮下乾上</t>
<t>《遯》：亨。小利貞。</t>
<t>《彖》曰：“遯亨”，遯而亨也。剛當位而應，與時行也。“小利貞”，浸而長也。遯之時義大矣哉！</t>
<t>《象》曰：天下有山，遯。君子以遠小人，不惡而嚴。</t>
<t>初六，遯尾，厲，勿用有攸往。</t>
<t>《象》曰：“遯尾”之“厲”，不往何災也？</t>
<t>六二，執之用黃牛之革，莫之勝說。</t>
<t>《象》曰：“執用黃牛”，固志也。</t>
<t>九三，係遯，有疾厲，畜臣妾吉。</t>
<t>《象》曰：“係遯”之“厲”，有疾憊也。“畜臣妾吉”，不可大事也。</t>
<t>九四，好遯，君子吉，小人否。</t>
<t>《象》曰：“君子好遯，小人否”也。</t>
<t>九五，嘉遯，貞吉。</t>
<t>《象》曰：“嘉遯貞吉”，以正志也。</t>
<t>上九，肥遯，無不利。</t>
<t>《象》曰：“肥遯無不利”，無所疑也。</t>
<a name="34"></a><h2>大壯</h2>
<t>乾下震上</t>
<t>《大壯》：利貞。</t>
<t>《彖》曰：大壯，大者壯也。剛以動，故壯。“大壯利貞”，大者正也。正大，而天地之情可見矣。</t>
<t>《象》曰：雷在天上，大壯。君子以非禮弗履。</t>
<t>初九，壯于趾，征凶，有孚。</t>
<t>《象》曰：“壯于趾”，其孚窮也。</t>
<t>九二，貞吉。</t>
<t>《象》曰：九二“貞吉”，以中也。</t>
<t>九三，小人用壯，君子用罔，貞厲。羝羊觸藩，羸其角。</t>
<t>《象》曰：“小人用壯”，君子以罔也。</t>
<t>九四，貞吉，悔亡。藩決不羸，壯于大輿之輹。</t>
<t>《象》曰：“藩決不羸”，尚往也。</t>
<t>六五，喪羊于易，無悔。</t>
<t>《象》曰：“喪羊于易”，位不當也。</t>
<t>上六，羝羊觸藩，不能退，不能遂，無攸利，艱則吉。</t>
<t>《象》曰：“不能退，不能遂”，不詳也。“艱則吉”，咎不長也。</t>
<a name="35"></a><h2>晉</h2>
<t>坤下離上</t>
<t>《晉》：康侯用錫馬蕃庶，晝日三接。</t>
<t>《彖》曰：晉，進也，明出地上。順而麗乎大明，柔進而上行，是以“康侯用錫馬蕃庶，晝日三接”也。</t>
<t>《象》曰：明出地上，《晉》。君子以自昭明德。</t>
<t>初六，晉如摧如，貞吉。罔孚，裕無咎。</t>
<t>《象》曰：“晉如摧如”，獨行正也。“裕無咎”。未受命也。</t>
<t>六二，晉如，愁如，貞吉。受茲介福，于其王母。</t>
<t>《象》曰：“受茲介福”，以中正也。</t>
<t>六三，眾允，悔亡。</t>
<t>《象》曰：“眾允”之志，上行也。</t>
<t>九四，晉如鼫鼠，貞厲。</t>
<t>《象》曰：“鼫鼠貞厲”，位不當也。</t>
<t>六五，悔亡，失得，勿恤。往吉，無不利。</t>
<t>《象》曰：“失得勿恤”，往有慶也。</t>
<t>上九，晉其角，維用伐邑，厲吉，無咎，貞吝。</t>
<t>《象》曰：“維用伐邑”，道未光也。</t>
<a name="36"></a><h2>明夷</h2>
<t>離下坤上</t>
<t>《明夷》：利艱貞。</t>
<t>《彖》曰：明入地中，“明夷”。內文明而外柔順，以蒙大難，文王以之。“利艱貞”，晦其明也，內難而能正其志，箕子以之。</t>
<t>《象》曰：明入地中，“明夷”。君子以蒞眾用晦而明。</t>
<t>初九，明夷，于飛垂其翼。君子于行，三日不食。有攸往，主人有言。</t>
<t>《象》曰：“君子于行”，義不食也。</t>
<t>六二，明夷夷于左股，用拯馬壯，吉。</t>
<t>《象》曰：六二之吉，順以則也。</t>
<t>九三，明夷于南狩，得其大首，不可疾貞。</t>
<t>《象》曰：“南狩”之志，乃得大也。</t>
<t>六四，入于左腹，獲明夷之心，于出門庭。</t>
<t>《象》曰：“入于左腹”，獲心意也。</t>
<t>六五，箕子之明夷，利貞。</t>
<t>《象》曰：箕子之貞，明不可息也。</t>
<t>上六，不明，晦，初登于天，後入于地。</t>
<t>《象》曰：“初登于天”，照四國也。“後入天地”，失則也。</t>
<a name="37"></a><h2>家人</h2>
<t>離下巽上</t>
<t>《家人》：利女貞。</t>
<t>《彖》曰：家人，女正位乎內，男正位乎外。男女正，天地之大義也。家人有嚴君焉，父母之謂也。父父，子子，兄兄，弟弟，夫夫，婦婦，而家道正。正家而天下定矣。</t>
<t>《象》曰：風自火出，家人。君子以言有物而行有恆。</t>
<t>初九，閑有家，悔亡。</t>
<t>《象》曰：“閑有家”，志未變也。</t>
<t>六二，無攸遂，在中饋，貞吉。</t>
<t>《象》曰：六二之吉，順以巽也。</t>
<t>九三，家人嗃々，悔厲吉；婦子嘻嘻，終吝。</t>
<t>《象》曰：“家人嗃々”，未失也。“婦子嘻嘻”，失家節也。</t>
<t>九四，富家，大吉。</t>
<t>《象》曰：“富家大吉”，順在位也。</t>
<t>九五，王假有家，勿恤，吉。</t>
<t>《象》曰：“王假有家”，交相愛也。</t>
<t>上九，有孚威如，終吉。</t>
<t>《象》曰：威如之吉，反身之謂也。</t>
<a name="38"></a><h2>睽</h2>
<t>兌下離上</t>
<t>《睽》：小事吉。</t>
<t>《彖》曰：睽，火動而上，澤動而下。二女同居，其志不同行。說而麗乎明，柔進而上行，得中而應乎剛，是以小事吉。天地睽而其事同也。男女睽而其志通也。萬物睽而其事類也，睽之時用大矣哉！</t>
<t>《象》曰：上火下澤，睽。君子以同而異。</t>
<t>初九，悔亡。喪馬勿逐自復。見惡人無咎。</t>
<t>《象》曰：“見惡人”，以辟咎也。</t>
<t>九二，遇主于巷，無咎。</t>
<t>《象》曰：“遇主于巷”，未失道也。</t>
<t>六三，見輿曳，其牛掣，其人天且劓，無初有終。</t>
<t>《象》曰：“見輿曳”，位不當也。“無初有終”，遇剛也。</t>
<t>九四，睽孤遇元夫，交孚，厲，無咎。</t>
<t>《象》曰：“交孚無咎”，志行也。</t>
<t>六五，悔亡。厥宗噬膚，往何咎？</t>
<t>《象》曰：“厥宗噬膚”，往有慶也。</t>
<t>上九，睽孤見豕負塗，載鬼一車，先張之弧，後說之弧，匪寇，婚媾。往遇雨則吉。</t>
<t>《象》曰：“遇雨之吉”，群疑亡也。</t>
<a name="39"></a><h2>蹇</h2>
<t>艮下坎上</t>
<t>《蹇》：利西南，不利東北。利見大人。貞吉。</t>
<t>《彖》曰：蹇，難也，險在前也。見險而能止，知矣哉！蹇，利西南”，往得中也。“不利東北”，其道窮也。“利見大人”，往有功也。當位”貞吉”，以正邦也。蹇之時用大矣哉！</t>
<t>《象》曰：山上有水，蹇。君子以反身修德。</t>
<t>初六，往蹇來譽。</t>
<t>《象》曰：“往蹇來譽”，宜待也。</t>
<t>六二，王臣蹇蹇，匪躬之故。</t>
<t>《象》曰：“王臣蹇蹇”，終無尤也。</t>
<t>九三，往蹇來反。</t>
<t>《象》曰：“往蹇來反”，內喜之也。</t>
<t>六四，往蹇來連。</t>
<t>《象》曰：“往蹇來連”，當位實也。</t>
<t>九五，大蹇朋來。</t>
<t>《象》曰：“大蹇朋來”，以中節也。</t>
<t>上六，往蹇來碩，吉，利見大人。</t>
<t>《象》曰：“往蹇來碩”，志在內也。“利見大人”，以從貴也。</t>
<a name="40"></a><h2>解</h2>
<t>坎下震上</t>
<t>《解》：利西南。無所往，其來復吉。有攸往，夙吉。</t>
<t>《彖》曰：解，險以動，動而免乎險，解。“解，利西南”，往得眾也。“其來復吉”，乃得中也。“有攸往夙吉。”，往有功也。天地解而雷雨作，雷雨作而百果草木皆甲坼。解之時大矣哉！</t>
<t>《象》曰：雷雨作，解。君子以赦過宥罪。</t>
<t>初六，無咎。</t>
<t>《象》曰：剛柔之際，義無咎也。</t>
<t>九二，田獲三狐，得黃矢，貞吉。</t>
<t>《象》曰：九二貞吉，得中道也。</t>
<t>六三，負且乘，致寇至，貞吝。</t>
<t>《象》曰：“負且乘”，亦可醜也。自我致戎，又誰咎也？</t>
<t>九四，解而拇，朋至斯孚。</t>
<t>《象》曰：“解而拇”，未當位也。</t>
<t>六五，君子維有解，吉，有孚于小人。</t>
<t>《象》曰：君子有解，小人退也。</t>
<t>上六，公用射隼于高墉之上，獲之，無不利。</t>
<t>《象》曰：“公用射隼”，以解悖也。</t>
<a name="41"></a><h2>損</h2>
<t>兌下艮上</t>
<t>《損》：有孚，元吉，無咎。可貞，利有攸往。曷之用？二簋可用享。</t>
<t>《彖》曰：損，損下益上，其道上行。損而有孚，元吉，無咎，可貞，利有攸往，曷之用？二簋可用享。二簋應有時。損剛益柔有時，損益盈虛，與時偕行。</t>
<t>《象》曰：山下有澤，損。君子以懲忿窒欲。</t>
<t>初九，已事遄往，無咎。酌損之。</t>
<t>《象》曰：“已事遄往”，尚合志也。</t>
<t>九二，利貞。征凶，弗損，益之。</t>
<t>《象》曰：“九二利貞”，中以為志也。</t>
<t>六三，三人行則損一人，一人行則得其友。</t>
<t>《象》曰：“一人行”，“三”則疑也。</t>
<t>六四，損其疾，使遄有喜，無咎。</t>
<t>《象》曰：“損其疾”，亦可喜也。</t>
<t>六五，或益之十朋之龜，弗克違，元吉。</t>
<t>《象》曰：六五元吉，自上祐也。</t>
<t>上九，弗損，益之，無咎，貞吉，利有攸往，得臣無家。</t>
<t>《象》曰：“弗損，益之”，大得志也。</t>
<a name="42"></a><h2>益</h2>
<t>震下巽上</t>
<t>《益》：利有攸往。利涉大川。</t>
<t>《彖》曰：“益”，損上益下，民說無疆。自上下下，其道大光。“利有攸往”，中正有慶。“利涉大川”，木道乃行。益動而巽，日進無疆。天施地生，其益無方。凡益之道，與時偕行。</t>
<t>《象》曰：風雷，益。君子以見善則遷，有過則改。</t>
<t>初九，利用為大作，元吉，無咎。</t>
<t>《象》曰：“元吉無咎”，下不厚事也。</t>
<t>六二，或益之十朋之龜，弗克違。永貞吉。王用享于帝，吉。</t>
<t>《象》曰：“或益之”，自外來也。</t>
<t>六三，益之用凶事，無咎。有孚。中行告公用圭。</t>
<t>《象》曰：“益用凶事”，固有之也。</t>
<t>六四，中行告公，從，利用為依遷國。</t>
<t>《象》曰：“告公從”，以益志也。</t>
<t>九五，有孚惠心，勿問，元吉。有孚，惠我德。</t>
<t>《象》曰：“有孚惠心”，勿問之矣。“惠我德”，大得志也。</t>
<t>上九，莫益之，或擊之，立心勿恆，凶。</t>
<t>《象》曰：“莫益之”，偏辭也。“或擊之”，自外來也。</t>
<a name="43"></a><h2>夬</h2>
<t>乾下兌上</t>
<t>《夬》：揚于王庭，孚號。有厲，告自邑。不利即戎，利有攸往。</t>
<t>《彖》曰：“夬”，決也，剛決柔也。健而說，決而和。“揚于王庭”，柔乘五剛也。“孚號有厲”，其危乃光也。“告自邑，不利即戎”，所尚乃窮也。“利有攸往”，剛長乃終也。</t>
<t>《象》曰：澤上于天，夬。君子以施祿及下，居德則忌。</t>
<t>初九，壯于前趾，往不勝，為咎。</t>
<t>《象》曰：不勝而往，咎也。</t>
<t>九二，惕號，莫夜有戎，勿恤。</t>
<t>《象》曰：“有戎勿恤”，得中道也。</t>
<t>九三，壯于頄，有凶。君子夬夬獨行，遇雨若濡，有慍無咎。</t>
<t>《象》曰：“君子夬夬”，終無咎也。</t>
<t>九四，臀無膚，其行次且。牽羊悔亡，聞言不信。</t>
<t>《象》曰：“其行次且”，位不當也。“聞言不信”，聰不明也。</t>
<t>九五，莧陸夬夬中行，無咎。</t>
<t>《象》曰：“中行無咎”，中未光也。</t>
<t>上六，無號，終有凶。</t>
<t>《象》曰：“無號之凶”，終不可長也。</t>
<a name="44"></a><h2>姤</h2>
<t>巽下乾上</t>
<t>《姤》：女壯，勿用取女。</t>
<t>《彖》曰：姤，遇也，柔遇剛也。勿用取女”，不可與長也。天地相遇，品物咸章也。剛遇中正，天下大行也。姤之時義大矣哉！</t>
<t>《象》曰：天下有風，姤。后以施命誥四方。</t>
<t>初六，繫于金柅，貞吉。有攸往，見凶，羸豕孚蹢躅。</t>
<t>《象》曰：“繫于金柅”，柔道牽也。</t>
<t>九二，包有魚，無咎，不利賓。</t>
<t>《象》曰：“包有魚”，義不及賓也。</t>
<t>九三，臀無膚，其行次且，厲，無大咎。</t>
<t>《象》曰：“其行次且”，行未牽也。</t>
<t>九四，包無魚，起凶。</t>
<t>《象》曰：“無魚之凶”，遠民也。</t>
<t>九五，以杞包瓜，含章，有隕自天。</t>
<t>《象》曰：九五含章，中正也。有隕自天，志不舍命也。</t>
<t>上九，姤其角，吝，無咎。</t>
<t>《象》曰：“姤其角”，上窮吝也。</t>
<a name="45"></a><h2>萃</h2>
<t>坤下兌上</t>
<t>《萃》：亨，王假有廟。利見大人。亨，利貞，用大牲吉。利有攸往。</t>
<t>《彖》曰：“萃”，聚也。順以說，剛中而應，故聚也。“王假有廟”，致孝享也。“利見大人亨”，聚以正也。“用大牲吉，利有攸往”，順天命也。觀其所聚，而天地萬物之情可見矣。</t>
<t>《象》曰：澤上于地，萃。君子以除戎器，戒不虞。</t>
<t>初六，有孚不終，乃亂乃萃，若號，一握為笑，勿恤，往無咎。</t>
<t>《象》曰：“乃亂乃萃”，其志亂也。</t>
<t>六二，引吉，無咎，孚乃利用禴。</t>
<t>《象》曰：“引吉無咎”，中未變也。</t>
<t>六三，萃如嗟如，無攸利，往無咎，小吝。</t>
<t>《象》曰：“往無咎”，上巽也。</t>
<t>九四，大吉無咎。</t>
<t>《象》曰：“大吉無咎”，位不當也。</t>
<t>九五，萃有位，無咎。匪孚，元永貞，悔亡。</t>
<t>《象》曰：“萃有位”，志未光也。</t>
<t>上六，齎咨涕洟，無咎。</t>
<t>《象》曰：“齎咨涕洟”，未安上也。</t>
<a name="46"></a><h2>升</h2>
<t>巽下坤上</t>
<t>《升》：元亨。用見大人，勿恤。南征吉。</t>
<t>《彖》曰：柔以時升，巽而順，剛中而應，是以大亨，“用見大人勿恤”，有慶也。“南征吉”，志行也。</t>
<t>《象》曰：地中生木，升。君子以順德，積小以高大。</t>
<t>初六，允升，大吉。</t>
<t>《象》曰：“允升大吉”，上合志也。</t>
<t>九二，孚乃利用禴，無咎。</t>
<t>《象》曰：九二之孚，有喜也。</t>
<t>九三，升虛邑。</t>
<t>《象》曰：“升虛邑”，無所疑也。</t>
<t>六四，王用亨于岐山，吉，無咎。</t>
<t>《象》曰：“王用亨于岐山”，順事也。</t>
<t>六五，貞吉，升階。</t>
<t>《象》曰：“貞吉升階”，大得志也。</t>
<t>上六，冥升，利于不息之貞。</t>
<t>《象》曰：冥升在上，消不富也。</t>
<a name="47"></a><h2>困</h2>
<t>坎下兌上</t>
<t>《困》：亨。貞大人吉，無咎。有言不信。</t>
<t>《彖》曰：“困”，剛掩也。險以說，因而不失其所，亨，其唯君子乎。“貞大人吉”，以剛中也。“有言不信”，尚口乃窮也。</t>
<t>《象》曰：澤無水，困。君子以致命遂志。</t>
<t>初六，臀困于株木，入于幽谷，三歲不覿。</t>
<t>《象》曰：“入于幽谷”，幽不明也。</t>
<t>九二，困于酒食，朱紱方來。利用享祀。征凶，無咎。</t>
<t>《象》曰：“困于酒食”，中有慶也。</t>
<t>六三，困于石，據于蒺藜，入于其宮，不見其妻，凶。</t>
<t>《象》曰：“據于蒺藜”，乘剛也。“入于其宮，不見其妻”，不祥也。</t>
<t>九四，來徐徐，困于金車，吝，有終。</t>
<t>《象》曰：“來徐徐”，志在下也。雖不當位，有與也。</t>
<t>九五，劓刖，困于赤紱，乃徐有說，利用祭祀。</t>
<t>《象》曰：“劓刖”，志未得也。“乃徐有說”，以中直也。“利用祭祀”，受福也。</t>
<t>上六，困于葛藟，于臲𡰈，曰動悔有悔，征吉。</t>
<t>《象》曰：“困于葛藟”，未當也。“動悔有悔”，吉行也。</t>
<a name="48"></a><h2>井</h2>
<t>巽下坎上</t>
<t>《井》：改邑不改井，無喪無得。往來井井。汔至，亦未繘井，羸其瓶，凶。</t>
<t>《彖》曰：巽乎水而上水，井。井養而不窮也。“改邑不改井，”乃以剛中也。“汔至，亦未繘井”，未有功也。“羸其瓶”，是以凶也。</t>
<t>《象》曰：木上有水，井。君子以勞民勸相。</t>
<t>初六，井泥不食。舊井無禽。</t>
<t>《象》曰：“井泥不食”，下也。“占井無禽”，時舍也。</t>
<t>九二，井谷射鮒，瓮敝漏。</t>
<t>《象》曰：“井谷射鮒”，無與也。</t>
<t>九三，井渫不食，為我心惻。可用汲，王明並受其福。</t>
<t>《象》曰：“井渫不食”，行惻也。求“王明”，受福也。</t>
<t>六四，井甃，無咎。</t>
<t>《象》曰：“井甃無咎”，修井也。</t>
<t>九五，井洌，寒泉食。</t>
<t>《象》曰：“寒泉之食”，中正也。</t>
<t>上六，井收勿幕，有孚元吉。</t>
<t>《象》曰：“元吉”在“上”，大成也。</t>
<a name="49"></a><h2>革</h2>
<t>離下兌上</t>
<t>《革》：已日乃孚。元亨。利貞，悔亡。</t>
<t>《彖》曰：革，水火相息，二女同居，其志不相得曰革。“已日乃孚”，革而信之。文明以說，大亨以正。革而當，其悔乃亡。天地革而四時成，湯武革命，順乎天而應乎人。革之時大矣哉！</t>
<t>《象》曰：澤中有火，革。君子以治曆明時。</t>
<t>初九，鞏用黃牛之革。</t>
<t>《象》曰：“鞏用黃牛”，不可以有為也。</t>
<t>六二，巳日乃革之，征吉，無咎。</t>
<t>《象》曰：“巳日革之”，行有嘉也。</t>
<t>九三，征凶。貞厲。革言三就，有孚。</t>
<t>《象》曰：“革言三就”，又何之矣。</t>
<t>九四，悔亡。有孚改命，吉。</t>
<t>《象》曰：“改命之吉”，信志也。</t>
<t>九五，大人虎變，未占有孚。</t>
<t>《象》曰：“大人虎變”，其文炳也。</t>
<t>上六，君子豹變，小人革面，征凶，居貞吉。</t>
<t>《象》曰：“君子豹變”，其文蔚也。“小人革面”，順以從君也。</t>
<a name="50"></a><h2>鼎</h2>
<t>巽下離上</t>
<t>《鼎》：元吉，亨。</t>
<t>《彖》曰：鼎，象也。以木巽火，亨飪也。聖人亨以享上帝，而大亨以養聖賢。巽而耳目聰明，柔進而上行，得中而應乎剛，是以元亨。</t>
<t>《象》曰：木上有火，鼎。君子以正位凝命。</t>
<t>初六，鼎顛趾，利出否。得妾以其子，無咎。</t>
<t>《象》曰：“鼎顛趾”，未悖也。“利出否”，以從貴也。</t>
<t>九二，鼎有實，我仇有疾，不我能即，吉。</t>
<t>《象》曰：“鼎有實”，慎所之也。“我仇有疾”，終無尤也。</t>
<t>九三，鼎耳革，其行塞，雉膏不食，方雨，虧悔，終吉。</t>
<t>《象》曰：“鼎耳革”，失其義也。</t>
<t>九四，鼎折足，覆公餗，其形渥，凶。</t>
<t>《象》曰：“覆公餗”，信如何也。</t>
<t>六五，鼎黃耳金鉉，利貞。</t>
<t>《象》曰：“鼎黃耳”，中以為實也。</t>
<t>上九，鼎玉鉉，大吉，無不利。</t>
<t>《象》曰：玉鉉在上，剛柔節也。</t>
<a name="51"></a><h2>震</h2>
<t>震下震上</t>
<t>《震》：亨。震來虩虩，笑言啞啞，震驚百里，不喪匕鬯。</t>
<t>《彖》曰：震，亨。“震來虩虩”，恐致福也。“笑言啞啞”，後有則也。“震驚百里”，驚遠而懼邇也。“不喪匕鬯”，出可以守宗廟社稷，以為祭主也。</t>
<t>《象》曰：洊雷，震。君子以恐懼修省。</t>
<t>初九，震來虩虩，後笑言啞啞，吉。</t>
<t>《象》曰：“震來虩虩”，恐致福也。“笑言啞啞”，後有則也。</t>
<t>六二，震來厲，億喪貝，躋于九陵，勿逐，七日得。</t>
<t>《象》曰：“震來厲”，乘剛也。</t>
<t>六三，震蘇蘇，震行無眚。</t>
<t>《象》曰：“震蘇蘇”，位不當也。</t>
<t>九四，震遂泥。</t>
<t>《象》曰：“震遂泥”，未光也。</t>
<t>六五，震往來，厲，意無喪，有事。</t>
<t>《象》曰：“震往來厲”，危行也。其事在中，大無喪也。</t>
<t>上六，震索索，視矍矍，征凶。震不于其躬，于其鄰，無咎。婚媾有言。</t>
<t>《象》曰：“震索索”，中未得也。雖凶無咎，畏鄰戒也。</t>
<a name="52"></a><h2>艮</h2>
<t>艮下艮上</t>
<t>《艮》：艮其背，不獲其身，行其庭，不見其人，無咎。</t>
<t>《彖》曰：艮，止也。時止則止，時行則行，動靜不失其時，其道光明。“艮其止”，止其所也。上下敵應，不相與也。是以“不獲其身，行其庭，不見其人，無咎”也。</t>
<t>《象》曰：兼山，艮。君子以思不出其位。</t>
<t>初六，艮其趾，無咎。利永貞。</t>
<t>《象》曰：“艮其趾”，未失正也。</t>
<t>六二，艮其腓，不拯其隨，其心不快。</t>
<t>《象》曰：“不拯其隨”，未退聽也。</t>
<t>九三，艮其限，列其夤，厲，熏心。</t>
<t>《象》曰：“艮其限”，危熏心也。</t>
<t>六四，艮其身，無咎。</t>
<t>《象》曰：“艮其身”，止諸躬也。</t>
<t>六五，艮其輔，言有序，悔亡。</t>
<t>《象》曰：“艮其輔”，以中正也。</t>
<t>上九，敦艮，吉。</t>
<t>《象》曰：“敦艮之吉”，以厚終也。</t>
<a name="53"></a><h2>漸</h2>
<t>艮下巽上</t>
<t>《漸》：女歸吉，利貞。</t>
<t>《彖》曰：漸之進也，女歸吉也。進得位，往有功也。進以正，可以正邦也。其位剛得中也。止而巽，動不窮也。</t>
<t>《象》曰：山上有木，漸。君子以居賢德善俗。</t>
<t>初六，鴻漸干。小子厲，有言，無咎。</t>
<t>《象》曰：“小子之厲”，義無咎也。</t>
<t>六二，鴻漸于磐，飲食衎衎，吉。</t>
<t>《象》曰：“飲食衎衎”，不素飽也。</t>
<t>九三，鴻漸于陸。夫征不復，婦孕不育，凶。利禦寇。</t>
<t>《象》曰：“夫征不復”，離群醜也。“婦孕不育”，失其道也。“利用禦寇”，順相保也。</t>
<t>六四，鴻漸于木，或得其桷，無咎。</t>
<t>《象》曰：“或得其桷”，順以巽也。</t>
<t>九五，鴻漸于陵，婦三歲不孕，終莫之勝，吉。</t>
<t>《象》曰：“終莫之勝吉”，得所願也。</t>
<t>上九，鴻漸于陸，其羽可用為儀，吉。</t>
<t>《象》曰：“其羽可用為儀，吉”，不可亂也。</t>
<a name="54"></a><h2>歸妹</h2>
<t>兌下震上</t>
<t>《歸妹》：征凶，無攸利。</t>
<t>《彖》曰：歸妹，天地之大義也。天地不交而萬物不興。歸妹，人之終始也。說以動，所歸妹也。“征凶”，位不當也。“無攸利”，柔乘剛也。</t>
<t>《象》曰：澤上有雷，歸妹。君子以永終知敝。</t>
<t>初九，歸妹以娣。跛能履，征吉。</t>
<t>《象》曰：“歸妹以娣”，以恆也。“跛能履吉”，相承也。</t>
<t>九二，眇能視，利幽人之貞。</t>
<t>《象》曰：“利幽人之貞”，未變常也。</t>
<t>六三，歸妹以須，反歸以娣。</t>
<t>《象》曰：“歸妹以須”，未當也。</t>
<t>九四，歸妹愆期，遲歸有時。</t>
<t>象曰：“愆期”之志，有待而行也。</t>
<t>六五，帝乙歸妹，其君之袂不如其娣之袂良。月幾望，吉。</t>
<t>《象》曰：“帝乙歸妹，不如其娣之袂良”也。其位在中，以貴行也。</t>
<t>上六，女承筐無實，士刲羊無血，無攸利。</t>
<t>《象》曰：上六無實，承虛筐也。</t>
<a name="55"></a><h2>豐</h2>
<t>離下震上</t>
<t>《豐》：亨，王假之。勿憂，宜日中。</t>
<t>《彖》曰：豐，大也。明以動，故豐。“王假之”，尚大也。“勿憂宜日中”，宜照天下也。日中則昃，月盈則食，天地盈虛，與時消息，而況於人乎，況於鬼神乎？</t>
<t>《象》曰：雷電皆至，豐。君子以折獄致刑。</t>
<t>初九，遇其配主，雖旬無咎，往有尚。</t>
<t>《象》曰：“雖旬無咎”，過旬災也。</t>
<t>六二，豐其蔀，日中見斗。往得疑疾，有孚發若，吉。</t>
<t>《象》曰：“有孚發若”，信以發志也。</t>
<t>九三，豐其沛，日中見沫，折其右肱，無咎。</t>
<t>《象》曰：“豐其沛”，不可大事也。“折其右肱”，終不可用也。</t>
<t>九四，豐其蔀，日中見斗，遇其夷主，吉。</t>
<t>《象》曰：“豐其蔀”，位不當也。“日中見斗”，幽不明也。“遇其夷主”，吉行也。</t>
<t>六五，來章有慶譽，吉。</t>
<t>《象》曰：六五之吉，有慶也。</t>
<t>上六，豐其屋，蔀其家，窺其戶，闃其無人，三歲不覿，凶。</t>
<t>《象》曰：“豐其屋”，天際翔也。“窺其戶，闃其無人”，自藏也。</t>
<a name="56"></a><h2>旅</h2>
<t>艮下離上</t>
<t>《旅》：小亨。旅貞吉。</t>
<t>《彖》曰：“旅小亨”，柔得中乎外，而順乎剛，止而麗乎明，是以“小亨旅貞吉”也。旅之時義大矣哉！</t>
<t>《象》曰：山上有火，旅。君子以明慎用刑而不留獄。</t>
<t>初六，旅瑣瑣，斯其所取災。</t>
<t>《象》曰：“旅瑣瑣”，志窮災也。</t>
<t>六二，旅即次，懷其資，得童僕，貞。</t>
<t>《象》曰：“得童僕貞”，終無尤也。</t>
<t>九三，旅焚其次，喪其童僕，貞厲。</t>
<t>《象》曰：“旅焚其次”，亦以傷矣。以旅與下，其義喪也。</t>
<t>九四，旅于處，得其資斧，我心不快。</t>
<t>《象》曰：“旅于處”，未得位也。“得其資斧”，心未快也。</t>
<t>六五，射雉，一矢亡，終以譽命。</t>
<t>《象》曰：“終以譽命”，上逮也。</t>
<t>上九，鳥焚其巢，旅人先笑後號咷。喪牛于易，凶。</t>
<t>《象》曰：以旅在上，其義焚也。“喪牛于易”，終莫之聞也。</t>
<a name="57"></a><h2>巽</h2>
<t>巽下巽上</t>
<t>《巽》：小亨。利有攸往。利見大人。</t>
<t>《彖》曰：重巽以申命。剛巽乎中正而志行。柔皆順乎剛，是以“小亨，利有攸往，利見大人”。</t>
<t>《象》曰：隨風，巽。君子以申命行事。</t>
<t>初六，進退，利武人之貞。</t>
<t>《象》曰：“進退”，志疑也。“利武人之貞”，志治也。</t>
<t>九二，巽在床下，用史巫紛若，吉，無咎。</t>
<t>《象》曰：“紛若之吉”，得中也。</t>
<t>九三，頻巽，吝。</t>
<t>《象》曰：“頻巽之吝”，志窮也。</t>
<t>六四，悔亡，田獲三品。</t>
<t>《象》曰：“田獲三品”，有功也。</t>
<t>九五，貞吉，悔亡，無不利，無初有終。先庚三日，後庚三日，吉。</t>
<t>《象》曰：九五之吉，位正中也。</t>
<t>上九，巽在床下，喪其資斧，貞凶。</t>
<t>《象》曰：“巽在床下”，上窮也。“喪其資斧”，正乎凶也。</t>
<a name="58"></a><h2>兌</h2>
<t>兌下兌上</t>
<t>《兌》：亨。利貞。</t>
<t>《彖》曰：兌，說也。剛中而柔外，說以利貞，是以順乎天而應乎人。說以先民，民忘其勞。說以犯難，民忘其死。說之大，民勸矣哉！</t>
<t>《象》曰：麗澤，兌。君子以朋友講習。</t>
<t>初九，和兌，吉。</t>
<t>《象》曰：“和兌之吉”，行未疑也。</t>
<t>九二，孚兌，吉，悔亡。</t>
<t>《象》曰：“孚兌之吉”，信志也。</t>
<t>六三，來兌，凶。</t>
<t>《象》曰：“來兌之凶”，位不當也。</t>
<t>九四，商兌未寧，介疾有喜。</t>
<t>《象》曰：“九四之喜”，有慶也。</t>
<t>九五，孚于剝，有厲。</t>
<t>《象》曰：“孚于剝”，位正當也。</t>
<t>上六，引兌。</t>
<t>《象》曰：上六“引兌”，未光也。</t>
<a name="59"></a><h2>渙</h2>
<t>坎下巽上</t>
<t>《渙》：亨。王假有廟。利涉大川，利貞。</t>
<t>《彖》曰：“渙，亨”，剛來而不窮，柔得位乎外而上同。“王假有廟”，王乃在中也。“利涉大川”，乘木有功也。</t>
<t>《象》曰：風行水上，渙。先王以享于帝，立廟。</t>
<t>初六，用拯馬壯，吉。</t>
<t>《象》曰：初六之吉順也。</t>
<t>九二，渙奔其机，悔亡。</t>
<t>《象》曰：“渙奔其机”，得願也。</t>
<t>六三，渙其躬，無悔。</t>
<t>《象》曰：“渙其躬”，志在外也。</t>
<t>六四，渙其群，元吉。渙有丘，匪夷所思。</t>
<t>《象》曰：“渙其群元吉”，光大也。</t>
<t>九五，渙汗其大號，渙王居，無咎。</t>
<t>《象》曰：“王居無咎”，正位也。</t>
<t>上九，渙其血，去逖出，無咎。</t>
<t>《象》曰：“渙其血”，遠害也。</t>
<a name="60"></a><h2>節</h2>
<t>兌下坎上</t>
<t>《節》：亨。苦節，不可貞。</t>
<t>《彖》曰：“節亨”。剛柔分而剛得中。“苦節不可貞”，其道窮也。說以行險，當位以節，中正以通。天地節而四時成。節以制度，不傷財，不害民。</t>
<t>《象》曰：澤上有水，節。君子以制數度，議德行。</t>
<t>初九，不出戶庭，無咎。</t>
<t>《象》曰：“不出戶庭”，知通塞也。</t>
<t>九二，不出門庭，凶。</t>
<t>《象》曰：“不出門庭凶”，失時極也。</t>
<t>六三，不節若，則嗟若，無咎。</t>
<t>《象》曰：“不節之嗟”，又誰咎也。</t>
<t>六四，安節。亨。</t>
<t>《象》曰：“安節之亨”，承上道也。</t>
<t>九五，甘節，吉，往有尚。</t>
<t>《象》曰：“甘節之吉”，居位中也。</t>
<t>上六，苦節，貞凶，悔亡。</t>
<t>《象》曰：“苦節貞凶”，其道窮也。</t>
<a name="61"></a><h2>中孚</h2>
<t>兌下巽上</t>
<t>《中孚》：豚魚，吉。利涉大川，利貞。</t>
<t>《彖》曰：“中孚”，柔在內而剛得中，說而巽，孚乃化邦也。“豚魚吉”，信及豚魚也。“利涉大川”，乘木舟虛也。中孚以利貞，乃應乎天也。</t>
<t>《象》曰：澤上有風，中孚。君子以議獄緩死。</t>
<t>初九，虞吉，有它不燕。</t>
<t>《象》曰：初九“虞吉”，志未變也。</t>
<t>九二，鳴鶴在陰，其子和之。我有好爵，吾與爾靡之。</t>
<t>《象》曰：“其子和之”，中心願也。</t>
<t>六三，得敵，或鼓或罷，或泣或歌。</t>
<t>《象》曰：“或鼓或罷”，位不當也。</t>
<t>六四，月幾望，馬匹亡，無咎。</t>
<t>《象》曰：“馬匹亡”，絕類上也。</t>
<t>九五，有孚攣如，無咎。</t>
<t>《象》曰：“有孚攣如”，位正當也。</t>
<t>上九，翰音登于天，貞凶。</t>
<t>《象》曰：“翰音登于天”，何可長也？</t>
<a name="62"></a><h2>小過</h2>
<t>艮下震上</t>
<t>《小過》：亨。利貞。可小事，不可大事。飛鳥遺之音，不宜上，宜下，大吉。</t>
<t>《彖》曰：小過，小者過而亨也。過以利貞，與時行也。柔得中，是以小事吉也。剛失位而不中，是以不可大事也。有飛鳥之象焉，“飛鳥遺之音，不宜上，宜下，大吉”，上逆而下順也。</t>
<t>《象》曰：山上有雷，小過。君子以行過乎恭，喪過乎哀，用過乎儉。</t>
<t>初六，飛鳥以凶。</t>
<t>《象》曰：“飛鳥以凶”，不可如何也。</t>
<t>六二，過其祖，遇其妣。不及其君，遇其臣。無咎。</t>
<t>《象》曰：“不及其君”，臣不可過也。</t>
<t>九三，弗過防之，從或戕之，凶。</t>
<t>《象》曰：“從或戕之”，凶如何也？</t>
<t>九四，無咎。弗過遇之，往厲必戒，勿用永貞。</t>
<t>《象》曰：“弗過遇之”，位不當也。“往厲必戒”，終不可長也。</t>
<t>六五，密雲不雨，自我西郊。公弋取彼在穴。</t>
<t>《象》曰：“密雲不雨”，已上也。</t>
<t>上六，弗遇過之，飛鳥離之，凶，是謂災眚。</t>
<t>《象》曰：“弗遇過之”，已亢也。</t>
<a name="63"></a><h2>既濟</h2>
<t>離下坎上</t>
<t>《既濟》：亨小，利貞。初吉終亂。</t>
<t>《彖》曰：“既濟，亨”，小者亨也。“利貞”。剛柔正而位當也。“初吉”，柔得中也。“終止則亂”，其道窮也。</t>
<t>《象》曰：水在火上，既濟。君子以思患而豫防之。</t>
<t>初九，曳其輪，濡其尾，無咎。</t>
<t>《象》曰：“曳其輪”，義無咎也。</t>
<t>六二，“婦喪其茀，勿逐，七日得。</t>
<t>《象》曰：“七日得”，以中道也。</t>
<t>九三，高宗伐鬼方，三年克之，小人勿用。</t>
<t>《象》曰：“三年克之”，憊也。</t>
<t>六四，繻有衣袽，終日戒。</t>
<t>《象》曰：“終日戒”，有所疑也。</t>
<t>九五，東鄰殺牛，不如西鄰之禴祭，實受其福。</t>
<t>《象》曰：“東鄰殺牛”，不如西鄰之時也。“實受其福”，吉大來也。</t>
<t>上六，濡其首，厲。</t>
<t>《象》曰：“濡其首厲”，何可久也？</t>
<a name="64"></a><h2>未濟</h2>
<t>坎下離上</t>
<t>《未濟》：亨。小狐汔濟，濡其尾，無攸利。</t>
<t>《彖》曰：“未濟，亨”，柔得中也。“小狐汔濟”，未出中也。“濡其尾，無攸利”，不續終也。雖不當位，剛柔應也。</t>
<t>《象》曰：火在水上，未濟。君子以慎辨物居方。</t>
<t>初六，濡其尾，吝。</t>
<t>《象》曰：“濡其尾”，亦不知極也。</t>
<t>九二，曳其輪，貞吉。</t>
<t>《象》曰：九二貞吉，中以行正也。</t>
<t>六三，未濟，征凶。利涉大川。</t>
<t>《象》曰：“未濟征凶”，位不當也。</t>
<t>九四，貞吉，悔亡，震用伐鬼方，三年，有賞于大國。</t>
<t>《象》曰：“貞吉悔亡”，志行也。</t>
<t>六五，貞吉，無悔。君子之光，有孚吉。</t>
<t>《象》曰：“君子之光”，其輝吉也。</t>
<t>上九，有孚于飲酒，無咎。濡其首，有孚失是。</t>
<t>《象》曰：“飲酒濡首”，亦不知節也。</t>
<a name="65"></a><h2>繫辭上</h2>
<a name="65.1"></a>
<t>1.天尊地卑，乾坤定矣。卑高以陳，貴賤位矣。動靜有常，剛柔斷矣。方以類聚，物以羣分，吉凶生矣。在天成象，在地成形，變化見矣。</t>
<t>是故剛柔相摩，八卦相盪，鼓之以雷霆，潤之以風雨，日月運行，一寒一暑。</t>
<t>乾道成男，坤道成女；乾知大始，坤作成物；乾以易知，坤以簡能；易則易知，簡則易從；易知則有親，易從則有功；有親則可久，有功則可大；可久則賢人之德，可大則賢人之業。</t>
<t>易簡而天下之理得矣。天下之理得，而成位乎其中矣。</t>
<t></t>
<a name="65.2"></a>
<t>2.聖人設卦觀象，繫辭焉而明吉凶；剛柔相推而生變化。</t>
<t>是故吉凶者，失得之象也。悔吝者，憂虞之象也。變化者，進退之象也。剛柔者，晝夜之象也。六爻之動，三極之道也。是故君子所居而安者，易之序也。所樂而玩者，爻之辭也。</t>
<t>是故君子居則觀其象而玩其辭，動則觀其變而玩其占；是以自天祐之，吉无不利。</t>
<t></t>
<a name="65.3"></a>
<t>3.彖者，言乎象者也。爻者，言乎變者也。吉凶者，言乎其失得也。悔吝者，言乎其小疵也。无咎者，善補過也。</t>
<t>是故列貴賤者存乎位，齊小大者存乎卦，辯吉凶者存乎辭，憂悔吝者存乎介，震无咎者存乎悔。</t>
<t>是故卦有小大，辭有險易，辭也者，各指其所之。</t>
<t></t>
<a name="65.4"></a>
<t>4.易與天地準，故能彌綸天地之道。仰以觀於天文，俯以察於地理，是故知幽明之故。</t>
<t>原始反終，故知死生之說。精氣為物，遊魂為變，是故知鬼神之情狀。</t>
<t>與天地相似，故不違；知周乎萬物，而道濟天下，故不過；旁行而不流，樂天知命，故不憂；安土敦乎仁，故能愛；範圍天地之化而不過，曲成萬物而不遺，通乎晝夜之道而知，故神无方而易无體。</t>
<t></t>
<a name="65.5"></a>
<t>5.一陰一陽之謂道；繼之者善也，成之者性也。仁者見之謂之仁，知者見之謂之知，百姓日用而不知，故君子之道鮮矣。顯諸仁，藏諸用，鼓萬物而不與聖人同憂，盛德大業至矣哉！</t>
<t>富有之謂大業，日新之謂盛德，生生之謂易，成象之謂乾，效法之謂坤，極數知來之謂占，通變之謂事，陰陽不測之謂神。</t>
<t></t>
<a name="65.6"></a>
<t>6.夫易，廣矣！大矣！以言乎遠則不禦，以言乎邇則靜而正，以言乎天地之間則備矣！</t>
<t>夫乾，其靜也專，其動也直，是以大生焉。夫坤，其靜也翕，其動也闢，是以廣生焉。</t>
<t>廣大配天地，變通配四時，陰陽之義配日月，易簡之善配至德。</t>
<t></t>
<a name="65.7"></a>
<t>7.子曰：易其至矣乎！夫易，聖人所以崇德而廣業也，知崇禮卑，崇效天，卑法地。</t>
<t>天地設位，而易行乎其中矣。成性存存，道義之門。</t>
<t></t>
<a name="65.8"></a>
<t>8.聖人有以見天下之賾，而擬諸其形容，象其物宜，是故謂之象。</t>
<t>聖人有以見天下之動，而觀其會通，以行其典禮，繫辭焉以斷其吉凶，是故謂之爻。</t>
<t>言天下之至賾而不可惡也，言天下之至動而不可亂也。擬之而後言，議之而後動，擬議以成其變化。</t>
<t>「鳴鶴在陰，其子和之。我有好爵，吾與爾靡之。」子曰：「君子居其室，出其言善，則千里之外應之，況其邇者乎！居其室，出其言不善，則千里之外違之，況其邇者乎！言出乎身加乎民；行發乎邇見乎遠。言行，君子之樞機；樞機之發，榮辱之主也。言行，君子之所以動天地也，可不慎乎！」</t>
<t>「同人，先號咷而後笑。」子曰：「君子之道，或出或處，或默或語。二人同心，其利斷金。同心之言，其臭如蘭。」 </t>
<t>「初六，藉用白茅，无咎。」子曰：「苟錯諸地而可矣。藉之用茅，何咎之有！慎之至也。夫茅之為物薄而用可重也，慎斯術也以往，其无所失矣。」</t>
<t>「勞謙，君子有終，吉。」子曰：「勞而不伐，有功而不德，厚之至也；語以其功下人者也。德言盛，禮言恭；謙也者，致恭以存其位者也。」</t>
<t>「亢龍有悔。」子曰：「貴而无位，高而无民，賢人在下位而无輔，是以動而有悔也。」</t>
<t>「不出戶庭，无咎。」子曰：「亂之所生也，則言語以為階。君不密則失臣，臣不密則失身，幾事不密則害成；是以君子慎密而不出也。」</t>
<t>子曰：「作易者，其知盜乎！易曰：『負且乘，致寇至。』負也者，小人之事也。乘也者，君子之器也。小人而乘君子之器，盜思奪之矣。上慢下暴，盜思伐之矣。慢藏誨盜，冶容誨淫。易曰：『負且乘，致寇至。』盜之招也。」</t>
<t></t>
<a name="65.9"></a>
<t>9.天一地二，天三地四，天五地六，天七地八，天九地十。天數五，地數五，五位相得而各有合。</t>
<t>天數二十有五，地數三十，凡天地之數，五十有五，此所以成變化，而行鬼神也。</t>
<t>大衍之數五十，其用四十有九，分而為二以象兩，掛一以象三，揲之以四以象四時，歸奇於扐以象閏，五歲再閏，故再扐而後掛。</t>
<t>乾之策，二百一十有六，坤之策，百四十有四，凡三百有六十，當期之日。</t>
<t>二篇之策，萬有一千五百二十，當萬物之數也。</t>
<t>是故四營而成易，十有八變而成卦，八卦而小成；引而伸之，觸類而長之，天下之能事畢矣。</t>
<t>顯道神德行，是故可與酬酢，可與祐神矣。子曰：「知變化之道者，其知神之所為乎！」</t>
<t></t>
<a name="65.10"></a>
<t>10.易有聖人之道四焉：以言者尚其辭，以動者尚其變，以制器者尚其象，以卜筮者尚其占。是以君子將有為也，將有行也，問焉而以言，其受命也如響，无有遠近幽深，遂知來物。</t>
<t>非天下之至精，其孰能與於此！參伍以變，錯綜其數，通其變，遂成天下之文，極其數，遂定天下之象；非天下之至變，其孰能與於此！</t>
<t>易，无思也，无為也，寂然不動，感而遂通天下之故。非天下之至神，其孰能與於此！</t>
<t>夫易，聖人之所以極深而研幾也！唯深也，故能通天下之志；唯幾也，故能成天下之務；唯神也，故不疾而速，不行而至。子曰：「易有聖人之道四焉。」者，此之謂也。</t>
<t></t>
<a name="65.11"></a>
<t>11.子曰：「夫易，何為者也？夫易，開物成務，冒天下之道，如斯而已者也。」</t>
<t>是故聖人以通天下之志，以定天下之業，以斷天下之疑。是故蓍之德圓而神，卦之德方以知，六爻之義易以貢；聖人以此洗心，退藏於密，吉凶與民同患，神以知來，知以藏往，其孰能與此哉？</t>
<t>古之聦明叡知神武而不殺者夫！是以明於天之道，而察於民之故，是興神物以前民用；聖人以此齊戒以神明其德夫！</t>
<t>是故闔戶謂之坤，闢戶謂之乾，一闔一闢謂之變；往來不窮謂之通，見乃謂之象，形乃謂之器，制而用之謂之法，利用出入，民咸用之謂之神。</t>
<t>是故易有太極，是生兩儀，兩儀生四象，四象生八卦，八卦定吉凶，吉凶生大業。</t>
<t>是故法象莫大乎天地；變通莫大乎四時；縣象著明莫大乎日月；崇高莫大乎富貴；備物致用，立成器以為天下利，莫大乎聖人；探賾索隱，鉤深致遠，以定天下之吉凶，成天下之亹亹者，莫大乎蓍龜。</t>
<t>是故天生神物，聖人則之。天地變化，聖人效之。天垂象，見吉凶，聖人象之。河出圖，洛出書，聖人則之。</t>
<t>易有四象，所以示也。繫辭焉，所以告也。定之以吉凶，所以斷也。</t>
<t></t>
<a name="65.12"></a>
<t>12.易曰：「自天祐之，吉无不利」。子曰：「祐者，助也。天之所助者，順也。人之所助者，信也。履信思乎順，又以尚賢也，是以『自天祐之，吉无不利。』也。」</t>
<t>子曰：「書不盡言，言不盡意。然則聖人之意，其不可見乎？」</t>
<t>子曰：「聖人立象以盡意，設卦以盡情偽，繫辭以盡其言，變而通之以盡利，鼓之舞之以盡神。」</t>
<t>乾坤，其易之縕邪！乾坤成列，而易立乎其中矣。</t>
<t>乾坤毀，則无以見易，易不可見，則乾坤或幾乎息矣。</t>
<t>是故形而上者謂之道，形而下者謂之器，化而裁之謂之變，推而行之謂之通，舉而錯之天下之民謂之事業。</t>
<t>是故夫象，聖人有以見天下之賾，而擬諸其形容，象其物宜，是故謂之象。</t>
<t>聖人有以見天下之動，而觀其會通，以行其典禮，繫辭焉以斷其吉凶，是故謂之爻。</t>
<t>極天下之賾者存乎卦；鼓天下之動者存乎辭；化而裁之存乎變；推而行之存乎通；神而明之，存乎其人；默而成之，不言而信，存乎德行。</t>
<t></t>
<a name="66"></a><h2>繫辭下</h2>
<a name="66.1"></a>
<t>1.八卦成列，象在其中矣。因而重之，爻在其中矣。剛柔相推，變在其中矣。</t>
<t>繫辭焉而命之，動在其中矣。吉凶悔吝者，生乎動者也。</t>
<t>剛柔者，立本者也。變通者，趣時者也。吉凶者，貞勝者也。天地之道，貞觀者也。</t>
<t>日月之道，貞明者也。天下之動，貞夫一者也。</t>
<t>夫乾，確然示人易矣。夫坤，隤然示人簡矣。爻也者，效此者也。象也者，像此者也。爻象動乎內，吉凶見乎外，功業見乎變，聖人之情見乎辭。</t>
<t>天地之大德曰生，聖人之大寶曰位，何以守位曰仁，何以聚人曰財，理財正辭禁民為非曰義。</t>
<t></t>
<a name="66.2"></a>
<t>2.古者包犧氏之王天下也，仰則觀象於天，俯則觀法於地，觀鳥獸之文，與地之宜，近取諸身，遠取諸物；於是始作八卦，以通神明之德，以類萬物之情。</t>
<t>作結繩而為罔罟，以佃以漁，蓋取諸離。包犧氏沒，神農氏作，斲木為耜，揉木為耒，耒耨之利，以教天下，蓋取諸益。</t>
<t>日中為市，致天下之民，聚天下之貨，交易而退，各得其所，蓋取諸噬嗑。</t>
<t>神農氏沒，黃帝、堯、舜氏作，通其變，使民不倦；神而化之，使民宜之；易窮則變，變則通，通則久；是以自天祐之，吉无不利。</t>
<t>黃帝、堯、舜垂衣裳而天下治，蓋取諸乾坤。刳木為舟，剡木為楫，舟楫之利以濟不通，致遠以利天下，蓋取諸渙。服牛乘馬，引重致遠以利天下，蓋取諸隨。</t>
<t>重門擊柝以待暴客，蓋取諸豫。斷木為杵，掘地為臼，臼杵之利，萬民以濟，蓋取諸小過。弦木為弧，剡木為矢，弧矢之利，以威天下，蓋取諸睽。</t>
<t>上古穴居而野處，後世聖人易之以宮室，上棟下宇，以待風雨，蓋取諸大壯。</t>
<t>古之葬者，厚衣之以薪，葬之中野，不封不樹，喪期无數，後世聖人易之以棺槨，蓋取諸大過。</t>
<t>上古結繩而治，後世聖人易之以書契，百官以治，萬民以察，蓋取諸夬。</t>
<t></t>
<a name="66.3"></a>
<t>3.是故易者，象也。象也者，像也。彖者，材也。爻也者，效天下之動者也。</t>
<t>是故吉凶生而悔吝著也。陽卦多陰，陰卦多陽，其故何也？陽卦奇，陰卦耦。其德行何也？</t>
<t>陽一君而二民，君子之道也。陰二君而一民，小人之道也。</t>
<t>易曰：「憧憧往來，朋從爾思。」</t>
<t>子曰：「天下何思何慮！天下同歸而殊塗，一致而百慮，天下何思何慮！」</t>
<t>日往則月來，月往則日來，日月相推而明生焉。寒往則暑來，暑往則寒來，寒暑相推而歲成焉。</t>
<t>往者，屈也；來者，信也。屈信相感而利生焉。尺蠖之屈，以求信也。龍蛇之蟄，以存身也。精義入神，以致用也。利用安身，以崇德也。過此以往，未之或知也。窮神知化，德之盛也。</t>
<t></t>
<a name="66.4"></a>
<t>4.易曰：「困于石，據于蒺蔾，入于其宮，不見其妻，凶。」</t>
<t>子曰：「非所困而困焉，名必辱；非所據而據焉，身必危；既辱且危，死期將至，妻其可得見耶！」</t>
<t>易曰：「公用射隼于高墉之上，獲之，无不利。」</t>
<t>子曰：「隼者，禽也；弓矢者，器也。射之者，人也。君子藏器於身，待時而動，何不利之有。動而不括，是以出而有獲，語成器而動者也。」</t>
<t>子曰：「小人不恥不仁，不畏不義，不見利不勸，不威不懲，小懲而大誡，此小人之福也。易曰：『履校滅趾，无咎。』此之謂也。」善不積不足以成名，惡不積不足以滅身，小人以小善為无益而弗為也，以小惡為无傷而弗去也；故惡積而不可揜，罪大而不可解。易曰：「何校滅耳，凶。」</t>
<t>子曰：「危者，安其位者也。亡者，保其存者也。亂者，有其治者也。是故君子安而不忘危，存而不忘亡，治而不忘亂，是以身安而國家可保也。易曰：『其亡其亡，繫于苞桑。』」</t>
<t>子曰：「德薄而位尊，知小而謀大，力小而任重，鮮不及矣。易曰：『鼎折足，覆公餗，其形渥，凶。』言不勝其任也。」</t>
<t>子曰：「知幾其神乎！君子上交不諂，下交不瀆，其知幾乎！幾者，動之微，吉之先見者也。君子見幾而作，不俟終日。易曰：『介于石，不終日，貞吉。』介如石焉，寧用終日，斷可識矣。君子知微知彰，知柔知剛，萬夫之望。」</t>
<t>子曰：「顏氏之子，其殆庶幾乎！有不善，未嘗不知；知之，未嘗復行也。易曰：『不遠復，无祇悔，元吉。』」</t>
<t>天地絪縕，萬物化醇。男女構精，萬物化生。</t>
<t>易曰：「三人行，則損一人；一人行，則得其友。」言致一也。</t>
<t>子曰：「君子安其身而後動，易其心而後語，定其交而後求。君子脩此三者，故全也。危以動，則民不與也。懼以語，則民不應也。无交而求，則民不與也。莫之與，則傷之者至矣。易曰：『莫益之，或擊之。立心勿恒，凶。』」</t>
<t></t>
<a name="66.5"></a>
<t>5.子曰：「乾坤，其易之門邪！乾，陽物也；坤，陰物也。</t>
<t>陰陽合德，而剛柔有體，以體天地之撰，以通神明之德。」</t>
<t>其稱名也，雜而不越，於稽其類，其衰世之意邪！</t>
<t>夫易，彰往而察來，而微顯闡幽，開而當名辨物，正言斷辭，則備矣。</t>
<t>其稱名也小，其取類也大，其旨遠，其辭文，其言曲而中，其事肆而隱，因貳以濟民行，以明失得之報。</t>
<t></t>
<a name="66.6"></a>
<t>6.易之興也，其於中古乎！作易者，其有憂患乎！</t>
<t>是故履，德之基也。謙，德之柄也。復，德之本也。恒，德之固也。損，德之脩也。益，德之裕也。困，德之辨也。井，德之地也。巽，德之制也。履，和而至。謙，尊而光。復，小而辨於物。恒，雜而不厭。損，先難而後易。益，長裕而不設。困，窮而通。井，居其所而遷。巽，稱而隱。履，以和行。謙，以制禮。復，以自知。恒，以一德。損，以遠害。益，以興利。困，以寡怨。井，以辯義。巽，以行權。</t>
<t></t>
<a name="66.7"></a>
<t>7.易之為書也不可遠，為道也屢遷；變動不居，周流六虛，上下无常，剛柔相易，不可為典要，唯變所適。其出入以度，外內使知懼。</t>
<t>又明於憂患與故，无有師保，如臨父母。初率其辭而揆其方，既有典常，苟非其人，道不虛行。</t>
<t>易之為書也，原始要終以為質也。六爻相雜，唯其時物也。其初難知，其上易知，本末也。</t>
<t>初辭擬之，卒成之終。若夫雜物撰德，辨是與非，則非其中爻不備。</t>
<t>噫，亦要，存亡吉凶，則居可知矣。知者觀其彖辭，則思過半矣。</t>
<t></t>
<a name="66.8"></a>
<t>8.二與四，同功而異位，其善不同。二多譽，四多懼，近也。柔之為道，不利遠者，其要无咎，其用柔中也。三與五同功而異位，三多凶，五多功，貴賤之等也。其柔危，其剛勝邪。</t>
<t>易之為書也，廣大悉備：有天道焉，有人道焉，有地道焉，兼三材而兩之，故六。六者，非它也，三材之道也。道有變動，故曰爻。爻有等，故曰物。物相雜，故曰文。文不當，故吉凶生焉。</t>
<t>易之興也，其當殷之末世，周之盛德邪！當文王與紂之事邪！是故其辭危，危者使平，易者使傾，其道甚大，百物不廢，懼以終始，其要无咎；此之謂易之道也。</t>
<t></t>
<a name="66.9"></a>
<t>9.夫乾，天下之至健也；德行恒易以知險。夫坤，天下之至順也；德行恒簡以知阻。能說諸心，能研諸侯之慮，定天下之吉凶，成天下之亹亹者。</t>
<t>是故變化云為，吉事有祥，象事知器，占事知來。天地設位，聖人成能；人謀鬼謀，百姓與能。八卦以象告，爻彖以情言，剛柔雜居，而吉凶可見矣。</t>
<t>變動以利言，吉凶以情遷。是故愛惡相攻而吉凶生，遠近相取而悔吝生，情偽相感而利害生。</t>
<t>凡易之情，近而不相得，則凶或害之，悔且吝。</t>
<t>將叛者其辭慚，中心疑者其辭枝，吉人之辭寡，躁人之辭多，誣善之人其辭游，失其守者其辭屈。</t>
<t></t>
<a name="67"></a><h2>說卦</h2>
<a name="67.1"></a>
<t>1.昔者，聖人之作易也，幽贊於神明而生蓍。</t>
<t>參天兩地而倚數，觀變於陰陽而立卦；發揮於剛柔而生爻；和順於道德而理於義；窮理盡性以至於命。</t>
<t></t>
<a name="67.2"></a>
<t>2.昔者聖人之作易也，將以順性命之理。</t>
<t>是以立天之道，曰陰與陽；立地之道，曰柔與剛；立人之道，曰仁與義。</t>
<t>兼三才而兩之，故易六畫而成卦。</t>
<t>分陰分陽，迭用柔剛，故易六位而成章。</t>
<t></t>
<a name="67.3"></a>
<t>3.天地定位，山澤通氣，雷風相薄，水火不相射。</t>
<t>八卦相錯，數往者順，知來者逆。是故易逆數也。</t>
<t></t>
<a name="67.4"></a>
<t>4.雷以動之，風以散之，雨以潤之，日以烜之，艮以止之，兌以說之，乾以君之，坤以藏之。</t>
<t></t>
<a name="67.5"></a>
<t>5.帝出乎震，齊乎巽，相見乎離，致役乎坤，說言乎兌，戰乎乾，勞乎坎，成言乎艮。</t>
<t>萬物出乎震，震，東方也。</t>
<t>齊乎巽，巽，東南也，齊也者，言萬物之潔齊也。</t>
<t>離也者，明也，萬物皆相見，南方之卦也。聖人南面而聽天下，嚮明而治，蓋取諸此也。</t>
<t>坤也者，地也，萬物皆致養焉，故曰致役乎坤。</t>
<t>兌，正秋也。萬物之所說也。故曰說；言乎兌。</t>
<t>戰乎乾，乾，西北之卦也。言陰陽相薄也。</t>
<t>坎者，水也，正北方之卦也，勞卦也，萬物之所歸也，故曰勞乎坎。</t>
<t>艮，東北之卦也，萬物之所成，終而所成始也，故曰成言乎艮。</t>
<t></t>
<a name="67.6"></a>
<t>6.神也者。妙萬物而為言者也。</t>
<t>動萬物者，莫疾乎雷。橈萬物者，莫疾乎風。燥萬物者，莫熯乎火。說萬物者，莫說乎澤。潤萬物者，莫潤乎水。終萬物、始萬物者，莫盛乎艮。</t>
<t>故水火相逮，雷風不相悖，山澤通氣，然後能變化，既成萬物也。</t>
<t></t>
<a name="67.7"></a>
<t>7.乾，健也。坤，順也。震，動也。巽，入也。坎，陷也。離，麗也。艮，止也。兌，說也。</t>
<t></t>
<a name="67.8"></a>
<t>8.乾為馬。坤為牛。震為龍。巽為雞。坎為豕。離為雉。艮為狗。兌為羊。</t>
<t></t>
<a name="67.9"></a>
<t>9.乾為首。坤為腹。震為足。巽為股。坎為耳。離為目。艮為手。兌為口。</t>
<t></t>
<a name="67.10"></a>
<t>10.乾天也，故稱乎父；坤地也，故稱乎母；</t>
<t>震一索而得男，故謂之長男；巽一索而得女，故謂之長女；</t>
<t>坎再索而得男，故謂之中男；離再索而得女，故謂之中女；</t>
<t>艮三索而得男，故謂之少男；兌三索而得女，故謂之少女。</t>
<t></t>
<a name="67.11"></a>
<t>11.乾為天、為圜、為君、為父、為玉、為金、為寒、為冰、為大赤、為良馬、為老馬、為瘠馬、為駁馬、為木果。</t>
<t>坤為地、為母、為布、為釜、為吝嗇、為均、為子母牛、為大輿、為文、為眾、為柄。其於地也為黑。</t>
<t>震為雷、為龍、為玄黃、為敷、 為大涂、為長子、為決躁、為蒼筤竹、為萑葦。其於馬也，為善鳴、為馵足，為的顙。其於稼也，為反生。其究為健，為蕃鮮。</t>
<t>巽為木、為風、為長女、為繩直、 為工、為白、為長、為高、為進退、為不果、為臭。其於人也，為寡髮、為廣顙、為多白眼、為近利市三倍。其究為躁卦。</t>
<t>坎為水、為溝瀆、為隱伏、為矯輮、為弓輪。其於人也，為加憂、為心病、為耳痛、為血卦、為赤。其於馬也，為美脊、為亟心、為下首、為薄蹄、為曳。其於輿也，為多眚。為通、為月、為盜。其於木也，為堅多心。</t>
<t>離為火、為日、為電、為中女、為甲冑、為戈兵。其於人也，為大腹，為乾卦。為鱉、為蟹、為蠃、為蚌、為龜。其於木也，為科上槁。</t>
<t>艮為山、為徑路、為小石、為門闕、為果蓏、為閽寺、為指、為狗、為鼠、為黔喙之屬。其於木也，為堅多節。</t>
<t>兌為澤、為少女、為巫、為口舌、為毀折、為附決。其於地也，為剛鹵。為妾、為羊。</t>
<t></t>
<a name="68"></a><h2>序卦傳上篇</h2>
<t>有天地，然后萬物生焉。</t>
<t>盈天地之間者，唯萬物，故受之以屯；屯者盈也，屯者物之始生也。</t>
<t>物生必蒙，故受之以蒙；蒙者蒙也，物之穉也。</t>
<t>物穉不可不養也，故受之以需；需者飲食之道也。</t>
<t>飲食必有訟，故受之以訟。</t>
<t>訟必有眾起，故受之以師；師者眾也。</t>
<t>眾必有所比，故受之以比；比者比也。</t>
<t>比必有所畜也，故受之以小畜。</t>
<t>物畜然后有禮，故受之以履。</t>
<t>履而泰，然后安，故受之以泰；泰者通也。</t>
<t>物不可以終通，故受之以否。</t>
<t>物不可以終否，故受之以同人。</t>
<t>與人同者，物必歸焉，故受之以大有。</t>
<t>有大者不可以盈，故受之以謙。</t>
<t>有大而能謙，必豫，故受之以豫。</t>
<t>豫必有隨，故受之以隨。</t>
<t>以喜隨人者，必有事，故受之以蠱；蠱者事也。</t>
<t>有事而后可大，故受之以臨；臨者大也。</t>
<t>物大然后可觀，故受之以觀。</t>
<t>可觀而后有所合，故受之以噬嗑；嗑者合也。</t>
<t>物不可以苟合而已，故受之以賁；賁者飾也。</t>
<t>致飾然后亨，則盡矣，故受之以剝；剝者剝也。</t>
<t>物不可以終盡，剝窮上反下，故受之以復。</t>
<t>復則不妄矣，故受之以無妄。</t>
<t>有無妄然后可畜，故受之以大畜。</t>
<t>物畜然后可養，故受之以頤；頤者養也。</t>
<t>不養則不可動，故受之以大過。</t>
<t>物不可以終過，故受之以坎；坎者陷也。</t>
<t>陷必有所麗，故受之以離；離者麗也。</t>
<t></t>
<a name="69"></a><h2>序卦傳下篇</h2>
<t>有天地，然后有萬物；</t>
<t>有萬物，然后有男女；</t>
<t>有男女，然后有夫婦；</t>
<t>有夫婦，然后有父子；</t>
<t>有父子，然后有君臣；</t>
<t>有君臣，然后有上下；</t>
<t>有上下，然后禮儀有所錯。</t>
<t>夫婦之道，不可以不久也，故受之以恆；恆者久也。</t>
<t>物不可以久居其所，故受之以遯；遯者退也。</t>
<t>物不可終遯，故受之以大壯。</t>
<t>物不可以終壯，故受之以晉；晉者進也。</t>
<t>進必有所傷，故受之以明夷；夷者傷也。</t>
<t>傷於外者，必反其家，故受之以家人。</t>
<t>家道窮必乖，故受之以睽；睽者乖也。</t>
<t>乖必有難，故受之以蹇；蹇者難也。</t>
<t>物不可終難，故受之以解；解者緩也。</t>
<t>緩必有所失，故受之以損。</t>
<t>損而不已，必益，故受之以益。</t>
<t>益而不已，必決，故受之以夬； 夬者決也。</t>
<t>決必有所遇，故受之以姤；姤者遇也。</t>
<t>物相遇而后聚，故受之以萃；萃者聚也。</t>
<t>聚而上者，謂之升，故受之以升。</t>
<t>升而不已，必困，故受之以困。</t>
<t>困乎上者，必反下，故受之以井。</t>
<t>井道不可不革，故受之以革。</t>
<t>革物者莫若鼎，故受之以鼎。</t>
<t>主器者莫若長子，故受之以震；震者動也。</t>
<t>物不可以終動，止之，故受之以艮；艮者止也。</t>
<t>物不可以終止，故受之以漸；漸者進也。</t>
<t>進必有所歸，故受之以歸妹。</t>
<t>得其所歸者必大，故受之以豐；豐者大也。</t>
<t>窮大者必失其居，故受之以旅。</t>
<t>旅而無所容，故受之以巽；巽者入也。</t>
<t>入而后說之，故受之以兌；兌者說也。</t>
<t>說而后散之，故受之以渙；渙者離也。</t>
<t>物不可以終離，故受之以節。</t>
<t>節而信之，故受之以中孚。</t>
<t>有其信者，必行之，故受之以小過。</t>
<t>有過物者，必濟，故受之既濟。</t>
<t>物不可窮也，故受之以未濟終焉。</t>
<t></t>
<a name="70"></a><h2>雜卦傳</h2>
<t>乾剛坤柔，比樂，師憂。</t>
<t>臨、觀之義，或與或求。</t>
<t>屯見而不失其居，蒙雜而著。</t>
<t>震起也，艮止也。</t>
<t>損、益，盛衰之始也。</t>
<t>大畜時也，無妄災也。</t>
<t>萃聚，而升不來也。</t>
<t>謙輕，而豫怠也。</t>
<t>噬嗑食也，賁無色也。</t>
<t>兌見，而巽伏也。</t>
<t>隨無故也，蠱則飭也。</t>
<t>剝爛也，復反也。</t>
<t>晉晝也，明夷誅也。</t>
<t>井通，而困相遇也。</t>
<t>咸速也，恒久也。</t>
<t>渙離也，節止也。</t>
<t>解緩也，蹇難也。</t>
<t>睽外也，家人內也。</t>
<t>否、泰，反其類也。</t>
<t>大壯則止，遯則退也。</t>
<t>大有眾也，同人親也。</t>
<t>革去故也，鼎取新也。</t>
<t>小過過也，中孚信也。</t>
<t>豐多故也，親寡旅也。</t>
<t>離上，而坎下也。</t>
<t>小畜寡也，履不處也。</t>
<t>需不進也，訟不親也。</t>
<t>大過顛也，姤遇也，柔遇剛也。</t>
<t>漸女歸待男行也，頤養正也，既濟定也。</t>
<t>歸妹女之終也，未濟男之窮也。</t>
<t>夬決也，剛決柔也。君子道長，小人道憂也。</t>
</xml></body></html>